Eesti Segakooride Liidu tegevusaruanne 2016

2016. aastal oli Eesti Segakooride Liidu nimekirjas105 koori, aktiivseid koore, kes tasusid liikmemaksu oli 99, liikmelisuse on peatanud 3 koori, sama palju koore ei tasunud liikmemaksu.
Aktiivsetes koorides oli kokku 2384 lauljat. See on 80 lauljat vähem kui 2015. aastal.
Kõigis 105 kooris kokku oli ca 2540 lauljat.

Kõige suuremad koorid 2016. aastal olid Eesti Rahvusringhäälingu segakoor 74, Euroopa Kultuuripealinna segakoor 71 ja Tartu Noortekoor 51 lauljaga.
Väikseimad kooslused olid Kolepi segakoor 8, Catena 12 ja Haaslava Priius 14 lauljaga. 
Liikmemaksu koguti 2016. aastal 10 413 eurot, sh 1 liige tasus personaalselt liikmemaksu. Aasta varem oli summa 10 540 eurot. Juba teist aastat kuulub Eesti Segakooride Liitu üle 100 koori. Palju õnne meile!

2016. aastal liitus meiega 5 koori.
Uuteks koorideks on:
Tallinna Rotary klubi segakoor, dirigent Jaanika Kuusik
Luuska Lauluühing, dirigent Kärolin Orav
Rakvere segakoor Viroonia, dirigendid Merje Kallip ja Kadri Rannu
Anija valla segakoor Hannijöggi, dirigent Mariell Aren
Pärnu segakoor Endla, dirigendid Kadri Põder ja Mareks Lobe.

Omal soovil lahkus 2 koori: Kuressaare Lyra ja segakoor HUIK!
Lauljate vähesuse tõttu lõpetas liikmelisuse Ruila segakoor, liikmemaksu pikaajalise mittetasumise tõttu arvati välja Jõhvi segakoor Heli.
Liikmelisus oli ajutiselt peatatud 3 kooris: Causa Amoris, Viljandi segakoor Koit, Vox Populi. 


2016. aastal korraldas Eesti Segakooride Liit 9 üritust.

    1. 6. veebruaril Miina Härma gümnaasiumis II ansamblite võistulaulmine Tuljak.
    2. 21. veebruaril kontsert „Ma vaatan üles mäele” Tartu Pauluse kirikus, tähistasime Eesti Vabariigi 98. sünnipäeva.
    3. 14. märtsil Emakeelepäeva kontsert Käina Huvi- ja Kultuurikeskuses.
    4. 23. aprillil ESLi korraline volikogu Pärnu muuseumis.
    5. 11. juunil Kontsert-simman Viljandi laululaval
    6. 19.-21. augustini III lauljate suvekool Haapsalu kutsehariduskeskuses 
    7. 15.-18. septembrini Õppereis Norra pealinna Oslosse.
    8. 3. detsembril Advendikontsert Tallinna Kaarli kirikus
    9. 10. detsembril Advendikontsert Tartu Jaani kirikus


1. 6. veebruaril toimus Miina Härma gümnaasiumis II ansamblite võistulaulmine Tuljak. Žüriisse kuulusid Helin-Mari Arder, Urmas Lattikas, Toomas Voll ja esimese konkursi võitjaansambli Maneo liige Teet Kaur. Osales 13 ansamblit kolmes kategoorias. 
Tulemused:
Meesansamblid          I koht           Avaja                              
                             	II koht         Aktiva kvartett      
Naisansamblid            I koht          -
                             	II koht          Naized                             
                             	III koht         Mesi		               
                            	 III koht         TLÜ Vox Nova               
Segaansamblid           I koht           Catena                           
                            	 II koht          Sile Vile                           
                            	 III koht         Miinus Seitse                
Eripreemia sai Erki Meister suurepärase seade eest Eesti rahvaviisile „Hää veli hällü tennüq”. Ansambel  Ebamusicales pälvis julge pealehakkamise eripreemia. Žürii liige Toomas Voll andis omalt poolt ansamblile Avaja eripreemia, milleks oli kutse esinema Pärnu folkloorifestivali avakontserdile.
Grand Prix võitis 35,7 punktiga ansambel Catena Heli Kendra juhendamisel.

2. 2016. aasta tõi Eesti Segakooride Liidule ka ühe uue algatuse, millest loodame alust ilusale traditsioonile. 2015. aasta suvekoolis õpitud Tõnu Kõrvitsa „Kreegi vihik“ kanti uuesti ette pidulikul kontserdil 21. veebruaril Tartu Pauluse kirikus toimunud kontserdil „Ma vaatan üles mäele”, millega tähistasime Eesti Vabariigi 98. sünnipäeva. Lisaks suvekoolis osalenud lauljatele osalesid ka E STuudio kammerkoor (dirigent Küllike Joosing), Tartu Ülikooli kammerkoor (dirigent Triin Koch) ja Üle-eestiline noorte sümfooniaorkester, dirigeeris Kaspar Mänd. Suur ühendkoor esitas veel Rudolf Tobiase „Eks teie tea“ ja Cyrillus Kreegi „Domine Jesu“ Reekviemist. 

3. Emakeelepäeva kontsert 14. märtsil toimus seekord Käina Huvi- ja Kultuurikeskuses. Meeleolukal kontserdil esinesid Kärdla kammerkoor, segakoor Hiiula, naiskoor Anna. Kutsutud kooridena astusid üles Eesti Rahvusringhäälingu segakoor Hirvo Surva ja Pärnu segakoor Endla Toomas Volli juhatusel. Tekstilist osa esitas ja oma laule laulis Tallinna Linnateatri näitleja Kristjan Üksküla. Ühendkoori esituses tulid ettekandele Aare Värte „Mu eesti keel“, Cyrillus Kreegi „Ma kõndisin vainul”, Veljo Tormise „Kodukeel” ja Alo Matiiseni proloog-epiloog muusikalist „Väike merineitsi”. 

 4. ESLi korraline volikogu toimus 23. aprillil Pärnu muuseumis. 

5. Kontsert-simman 11. juunil Viljandi laululaval kujunes tunduvalt osavõtjaterohkemaks kui oli esimene simman 2012. aastal Moostes. Kuna tegemist oli ainult ESLi liikmeskooridele mõeldud üritusega, siis saime enda ridadesse õige mitu uut koori. Osales 65 segakoori ca 1300 lauljaga, lisaks kaks rahvatantsurühma Vaike Rajaste juhendamisel, bigband Tartu Lirike Langeleri ja Tartu Saksikoor Toomas Petersoni juhendamisel. Väga populaarseks osutusid kooride kontserdid Viljandi Jaani kirikus ja Pärimusmuusika Aidas. Kahjuks pakkus ilmataat meile kogu suve kõige hullemat ilma ning terve päeva sadanud vihm ja tugev tuul mõjutasid publikuarvu. See aga ei mõjutanud õnneks lauljate-tantsijate-mängijate meeleolu ja esitust. Tõeliselt hullu ilma tõttu tuli raske südamega ära jätta nii rongkäik kui järelpidu, sest lauljad olid juba pikast proovist üsna vettinud ja külmavõetud. See-eest tänati  pärast kontserti kõiki koorijuhte Pärimusmuusika Aidas südamlikul tänuüritusel, kus lauda aitasid katta A La Coq ja Kivi Pagarid. Järgmine kontsert-simman on plaanis korraldada pärast juubelilaulupidu.

6. Haapsalu suvekooli saab pidada juba traditsiooniks. 19.-21. augustini Haapsalu kutsehariduskeskuses toimunud III lauljate suvekoolis osales kahes koori kokku 101 lauljat 27 erinevast koorist üle Eesti. Tallinnast Valgani, Pärnust Iisakuni. Selgeks õpiti ning Haapsalu toomkirikus esitati kaks suurvormi: Pärt Uusbergi „Õhtu ilu” autori juhatusel ja Marc Antoine Charpentier' „Te Deum” Martin Sildose dirigeerimisel. Kaastegevad oli Üle-eestiline noorte sümfooniaorkester ja solistid Arete Teemets, Karin Helstein, Aule Urb, Rasmus Kull ja Tamar Nugis. Õppeprotsessi olid kaasatud noored koormeistrid Kuldar Schüts, Kuno Kerge ja Sirlen Rekkor. Lisaks pikkadele proovidele said huvilised osaleda ka lisakoolitustel. Kaia Urbi hääleseadetunnid liikusid sujuvalt edasi kooriproovidesse, Maire Pedaku juhendamisel taastati/ arendati solfedžoalaseid oskusi ja Toomas Õunapi joogatundides leevendati pingeid.
Eesti Vabariigi taasiseseisvumise 25. aastapäeva tähistasime Riina Roose eestvõttel kultuuriloolise matkaga Ants Laikmaa majamuuseumis ja Cyrillus Kreegi sünnikohas, nuputasime vastuseid humoorikatele viktoriiniküsimustele ja laulsime isamaalisi laule. Kell 23.04 kajas Haapsalu Kutsehariduskeskuse saalis Eesti Vabariigi hümn.

Lauljatelt saadud tagasiside põhjal võib väita, et vähemalt kolmandik osalenutest kavatsevad osaleda ka 2017. aasta suvekoolis.

7. Õppereis viis 15.-18. septembrini 34 huvilist Norra pealinna Oslosse. Need  reisid on koorijuhtide ja -vanemate seas saavutanud sellise populaarsuse, et grupp täitus praktiliselt paari nädalaga. Loengud toimusid Oslo kultuurikoolis.
Norra koorimuusikat ja enda loomingut tutvustas Ameerikast Norrasse kolinud helilooja Andrew Smith. Tromso Ülikooli konservatooriumi kooridirigeerimise professor dirigent Ragnar Rasmussen meenutas vokaalse dirigeerimise näitlikustamise abil taas, kui olulised on dirigendi enda olek ja liigutuste loomulikkus, sest see kõik peegeldub tagasi lauljatelt. Elevust tekitas helilooja Lasse Thoreseni matemaatiline lähenemine muusikale ja mikrotonaalsuseni jõudmine. Eesti koorimuusika hea sõber, Norra Kooriühingu esimees Kåre Hanken andis väga põhjaliku ja detailse ülevaate mitte ainult Norra koorimuusika ja kooriliikumise ajaloost, vaid sellega koos Norra ajaloost ja kultuurilisest ärkamisest üldse.
Ka sel reisil külastasime koos giidiga Oslo ooperimaja (valminud 2008). Üks osa grupist sai osa äärmiselt põnevalt lavastatud Benjamin Britteni Sõjareekviemist, teine osa eelistas vaadata Christoph Willibald Glucki rohkete balletistseeniga ilmestatud kaasaegses lavastuses ooperit Orpheus ja Eurydike.
Traditsiooniks on saanud ka Eesti saatkonna külastamine, kus meid võttis vastu ja kostitas suupistetega suursaadik Janne Jõesaar-Ruusalu. 
Kustumatu ja mõtlemapaneva mälestuse jättis Vigelandi skulptuuride park. 

8. 2016. aasta lõpetasid traditsioonilised advendikontserdid 3. detsembril Tallinna Kaarli kirikus. Tallinna kontserdil osales 16 koori, mis tundub olevat üsna piiripealne arv, selleks et kirikusse ka publikut mahuks. Üks õpitoa koor esitas kolm Ülo Vinteri laulu ja teine neli osa Mart Jaansoni seatud tsüklist „Üheksa jõululaulu lapsepõlvest”. Ühendkoorilt kõlasid Gårdare "Advendiküünal",
J. Sheahani „Tulevad” Grete Põldma seades, Urmas Sisaski „Heliseb väljadel” ja Priit Pajusaare „Jõululaul”. Kaastegev oli kellade ansambel Campanelli Inna Lai juhendamisel.

9. 10. detsembril Tartu Jaani kirikus osales 7 koori, soovijad said esineda eraldi kahe lauluga. Kolm koori esitasid ühiselt neli osa Mart Jaansoni seatud tsüklist „Üheksa jõululaulu lapsepõlvest” ja neli koori kolm Ülo Vinteri laulu.

Segakooride liidu juhatus oli tellinud advendikontsertideks ka kolm uut laulu Tõnis Kõrvitsalt, Tõnis Kaumannilt ja T'õnu Naissoolt. Kahjuks ei leidunud sel aastal julgeid ja uuest muusikast huvitatud koore, kes oleksid soovinud neid laule esitada. Eks see ole mõtlemisaine juhatusele, kuidas aasta pärast uued laulud ikkagi publikuni tuua. 



Katrin Puur
Eesti Segakooride Liidu tegevsekretär
