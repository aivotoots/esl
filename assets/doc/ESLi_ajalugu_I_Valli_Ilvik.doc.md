**20  aastat Eesti Segakooride Liitu**

20 aastat pole iseenesest mingi ulatuslik ajaühik, ometi pakub võimaluse teatud tagasivaateks ja ka uute rajajoonte seadmiseks. Lisaks on 20 aastat just selline ajavahe, mis viib mitmedki seigad unustuse hõlma. Õnneks on siiski säilinud dokumente ja ülestähendusi, milledele  nüüd võime toetuda.

                                           ALGATUSEST 

Valli Ilvik meenutab:

 Eesti Kooriühingu aseesimees Paul Raud võttis mul ükskord nööbist kinni. See oli üks Vigala laager, aastat neli-viis tagasi (90ndad) ja me vestlesime üpris pikalt segakooriliikumisest, mis sellest saab ja ... Mõtted laagerdusid.

	1982\. aastal loodi Eesti Kooriühing. Osalejaid oli palju, ca 22000 lauljat. 1988\. aastal asutati Viljandis Eesti Meestelaulu Selts (EMLS). 1989–1990 mingil põhjusel paljud koorid enam ei kuulunud kooriühingusse **(fakt kontrollida\!)**

	25.09.1992 EK juhatuse koosolek, päevakorras Eesti Lauljate Liit ja võimalik õigusjärgsus. Ülevaate ELLi loomisest, tegevusest ja laialisaatmisest esitas Enn Oja. Sellest tekkinud järeldused: (nr 5\) sektsioonid peaksid iseseisvuma juriidilisteks isikuteks (eeskujuks EMLS). „Küpress“ nr 4, oktoober 1992\.

	1993–94 kuulus EKÜ ridadesse kõigest 88 segakoori, umbes 3000 lauljaga. Kuulusin ise kooriühingu segakooride sektsiooni, ka juhatusse.

	Tollane juhatuse koosseis:

	Ene Üleoja – Tallinn

Tõnu Kaljuste – Tallinn

	Raul Talmar – Tallinn

	Urmas Sisask – Tallinn

	Elo Kaarepere – Tallinn

	Valli Ilvik – Tartu 

1993\. aastal sai teoks üle-eestiline segakooride laulupidu Elvas. Korraldas Tartu Rajooni Kultuurimaja kunstiline juht Valli Ilvik. 

	Paul Raud ütles proovide ajal välja mõtte, et tuleks asutada segakooride liit (tõi näiteks EMLSi).

	Tartu Rajooni Kultuurimaja korraldusel said 1993\. ja 1994\. aasta veebruaris teoks Miina Härma nimelised muusikapäevad, sh „Tuljaku“ võistulaulmine.

	1993\. aasta sügisel tuli kokku Lõuna-Eesti Koorijuhtide segakoor „Ugandi“ (peadirigent Valli Ilvik).

	Tartumaa segakoorid koos Jõgevamaa kooridega laulsid 1993\. aasta jõulude ajal Tartu Peetri kirikus Urmas Sisaski „ Eesti missat“, juhatas Valli Ilvik, orelil Peeter Lokk.

	1994\. aasta üldlaulupeo eelsete proovide ajal korrati kontsert, taas Peetri kirikus. Juhatas Ene Üleoja.

	17.–18. juunil 1994 Tartu Juubelilaulupeol avati Tartus uus laululava, peol osales suur hulk segakoore. Ühiselt arvati, et segakooride keskus peaks nihkuma Tartusse.

	Suve lõpul (18.–21. augustini) kutsuti 30.06 Postimehe vahendusel segakooride lauljaid koos lastega Puurmanni suvekooli. 18\. ja 19\. augustil toimusid nõupidamised Puurmani Kultuurimajas väiksemates gruppides, olgu lisatud osalejate nimed:

1. Kaire Ley – Kuressaare Lyra  
2. Riina Oeselg – Saaremaa Ühisgümnaasiumi segakoor ja kammerkoor Kanteleena  
3. Mart Lang – Muhu kammerkoor (Saaremaa)  
4. Kati Traumann – Karja segakoor (Saaremaa)  
5. Liana Suurem – Valjala segakoor (Saaremaa)  
6. Varje Tuuling – Karja segakoor (Saaremaa)  
7. Rein Annamaa – Puurmani segakoor (Jõgevamaa)  
8. Linda Normak – Äksi segakoor (Tartumaa)  
9. Anne Mustjõgi – Elva Vega (Tartumaa)  
10. Anneli Niglas – Pala segakoor (Jõgevamaa)  
11. Milla Leemet – segakoor Helitron (Tallinn)  
12. Peeter Arba – segakoor Helitron (Tallinn)  
13. Anu-Mai Lillo – segakoor Vanemuine (Tartu)  
14. Hilja Neumann \-  Kambja segakoor (Tartumaa)  
15. Kristiina Põllumäe – Rõngu segakoor (Tartumaa)  
16. Triinu Hänilane – Rõngu segakoor (Tartumaa)  
17. Eva Rebane – Rõngu segakoor (Tartumaa)  
18. Siiri Pungas – Rõngu segakoor (Tartumaa)  
19. Ulvi Lehiste – Vastseliina kammerkoor (Võrumaa)  
20. Aare Tanilsoo – Viitina segakoor (Võrumaa)  
21. Valli Ilvik – Tartu Üliõpilassegakoor, Lõuna-Eesti koorijuhtide segakoor Ugandi

22\. 	Anneli Rebane – Puurmani segakoor (Jõgevamaa), Lõuna-Eesti koorijuhtide segakoor Ugandi  
23\. 	Urmas Mägi – Puurmani segakoor, Lõuna-Eesti koorijuhtide segakoor Ugandi  
24\. 	Ain Tarro – Elva Vega (Tartumaa), Lõuna-Eesti koorijuhtide segakoor Ugandi  
25\. 	Lehte Anja – EPA vilistlaste segakoor (Tartu)  
26\. 	Rein Paap – Puurmani vallavanem  
20\. augustil 1994 olid Puurmanis segakoorilauljatega vestlusringis ka kutsutud külalised: haridus- ja  kultuuriminister Peeter Olesk, Eesti Kooriühingu esimees  Venno Laul, koorijuhid Olev Oja ja Uno Uiga, Jõgeva Maavalitsuse Kultuuriosakonna juhataja Merli Kleinert, Tartu kultuurispetsialist Lydia Konsa, Puurmani vallavanem  Rein Paap, Puurmani Gümnaasiumi direktor Toomas Võsu, ajakirjanik ajalehest Vooremaa Vaike Käosaar, fotograaf Kaljo Tisler.  
	Koosoleku päevakord: Eesti Segakooride Liidu (ESL) loomise vajadus (mõtte esmane esitlus):  
	Kuulati ära mitmesugused arvamused ESLi loomise vajadusest. Idee autor Valli Ilvik kaitses oma mõtet – tuleks lauljate ja dirigentide initsiatiivil luua segakoosseisuliste kooride ühendus (sarnane Eesti Meestelaulu Seltsile ja Eesti Naislaulu Seltsile).  
	Eesti Segakooride Liit saagu nimeks ning tema keskus peaks olema Tartus, arvas Aare Tanilsoo.  
Rein Annamaa pakkus välja ka vastloodud ESL juhatuse juhina Valli Ilviku, millele  
 V. Ilvik leidis vastuväite. See peab olema mees ja majandusinimene (mitte dirigent).  
Ning et esmalt tuleb kokku kutsuda korraldav initsiatiivgrupp.  
Kodune töö \-  mõelda initsiatiivgrupi koosseisule, kuid info peaks saatma kõikidele Eesti segakooridele. Eha Jakobsonile anti ülesanne kokku panna infolehe tekst.  
(protokoll nr 1).  
	Mõeldud–tehtud. Eha Jakobson koostas infolehe ja see saadeti kõikide maakondade ning Tallinna ja Tartu linna kultuuriosakondadele. Initsiatiivgrupp valiti järgmises koosseisus:

1. Valli Ilvik  \- Tartu Üliõpilassegakoori dirigent  
2. Aare Tanilsoo –  Ruusmäe Segakoori laulja  
3. Toomas Kams – Rõngu segakoori laulja  
4. Eva Rebane – Rõngu segakoori dirigent  
5. Milla Leemet – Tallinna segakoori Helitron laulja  
6. Annely Rebane – Puurmani segakoori dirigent  
7. Riina Oeselg – Saaremaa kammerkoori Kantileena dirigent  
8. Ulvi Lehiste – Vastseliina kammerkoori laulja  
9. Tõnu Paesüld – Pala segakoori laulja  
10. Eha Jakobson – Kambja segakoori laulja

Initsiatiivgrupp pidas Tartus kaks koosolekut.  
Esimene toimus 03.09.1994 H. Elleri nim Tartu Muusikakoolis. Initsiatiivgrupi juhiks valiti Toomas Kams, sekretäriks Eha Jakobson. Muusikaliste küsimustega tegeles Valli Ilvik. Tallinna kooridega volitati ühendust pidama Milla Leemet (protokoll nr 1, 03.09.94)

Teine koosolek toimus taas Tartus, 10.09.1994, sedapuhku Tartu Maavalitsuse saalis (Riia 15).  
Initsiatiivgrupi koosoleku otsus:  
1\. Asutada Eesti Segakooride Liit ja lugeda koosolekust osa võtnud initsiatiivgrupi liikmed ESLi asutajaliikmeteks.  
2\. Kokku kutsuda ESLi volikogu 22.10.1994 Tartus Eesti Põllumajandusülikooli aulas (Riia 12).  
3\. Esitada Toomas Kamsi poolt ettekantud ESLi põhikirja projekt kinnitamiseks ESLi volikogule 22.10.1994  
4\. Teha Toomas Kamsile ülesandeks ESLi volikogu kokku kutsumine ja juhtimine.  
Otsused võeti vastu ühel häälel (protokoll nr 2, 10.09.1994)  
Info saadeti laiali, kuulutati ka Eesti Raadios ning Postimehes (20.10.1994)  
Põnevusega jäi initsiatiivgrupp (ehk asutajad) ootama 22.oktoobrit.  
	Laupäeval, 22.10.1994, kell 11.00 istusid registratuuris Eva Rebane ja Ulvi Lehiste. Rahvast tuli umbes 200 inimest 26 kollektiivist.  
	Teadagi oli väike kartus, ega me ise äkki ei saa vastu kukalt\! Muidugi olid teatud ringkonnad ja kollektiivid liidu loomise vastu. Nende poolt kardeti, et liit neile ei taha kuuluda ja mõningaid häiris, et pole just nende tehtud.   
	Peab tunnistama – algus oli raske. Ja veel mure selle üle, et liidul on siis mõtet, kui tema etteotsa leitakse mehed ja naised, kes tahavad midagi ära teha, kes teadvustavad endale, et ainult ise suudame midagi korda saata, et ainult ise saame tõsta oma rahva vaimsust. Need mehed ja naised peame leidma\!   
Kõigepealt otsustati suur ESL asutada esimesel kokkusaamisel. Esimesel suurel kokkusaamisel jäädi ka nime Eesti Segakooride Liit (ESL) juurde, võeti vastu põhikiri. Juhatuse valimiseni ei jõutud – aeg sai otsa.  Tehti ettepanek saada uuesti kokku 19\. novembril kell 11\. Koosolekut juhtis Toomas Kams, protokollis Eva Rebane. Eha Jakobsoni volitati koostama uut sõnumit ajakirjandusele. Et see algaks sõnadega – 22.10.1994 toimus Tartus Eesti Segakooride Liidu (ESL) asutamiskoosolek.... Põhikirja järgi kuuluvad juhatusse igast maakonnast üks lalulja ja üks dirigent. Kuna aga puudusid esindajad mitmestki maakonnast, siis otsustasid asutajaliikmed juhatuse valimise kuu võrra edasi lükata. Uus koosolek toimus laupäeval, 19.11.1994 Tartu Maavalitsuse saalis, Riia 15\.  
	Meie kõigi ühine hool ja mure on, et Eestis ka edaspidi segakoorilaul kõlaks\!  
				Eha Jakobson  
				Kambja segakoori laulja  
Teade ilmus „Maalehes“ (10.11.1994, nr. 45\) „Postimehes“ (14.11.1994, nr. 264), erinevates maakonnalehtedes, kuulutati Eesti Raadios ja Eesti Televisioonis, „Küpressis“ nr 1 (17), veebruar 1995\.  
Järgmine kokkusaamine toimus 19.11.1994 kell 11 Tartu Maavalitsuse saalis (Riia 15). Koosolekut juhatas Toomas Kams, protokollis Eva Rebane.  
Päevakorras:

1. Liikmemaksu suuruse kinnitamine  
2. Juhatuse ja revisjonikomisjoni valimine  
3. Juhatuse esimehe kinnitamine  
4. Muud küsimused

Koosolekust võttis osa (kutsutud liikmena) jurist Endla  Liivamägi.

1) Esimeseks liikmemaksu suuruseks kinnitati 2 krooni kuus (24.- aastas), õpilastele ja pensionäridele 1 kroon kuus (12.- aastas) . Tasuda 1 kord aastas 1\. jaanuariks.  
2) Valiti 17-liikmeline juhatus (maakonnast 1 dirigent, 1 laulja)

                      \*   Tartumaa – Valli Ilvik ja Toomas Kams 

                      \*   Võrumaa – Ulvi Lehiste ja Aare Tanilsoo

                      \*   Tallinn \-  Milla Leemet

                      \*    Harjumaa \-  Taavi Esko ja Katrin Paomees

                      \*   Järvamaa \-  Anne Rikberg ja  Mait Piirisalu

                      \*   Virumaa  \- Anneli Kasela ja  Maimu Korts

                       \*   Jõgevamaa  \- Anneli Rebane ja Tõnu Paesüld

                       \*   Põlvamaa  \- Ester Ratassepp ja Marika Pedak

                       \*   Valgamaa  \-  Sirje Päss ja Ivar Mõttus                         

Revisjonikomisjon valiti 3-liikmeline

* Mart Hovi  (Tartu)  
* Tea Rosenblatt  (Haljala, Virumaa)  
* Endla Raud  (Tallinn)

3) Juhatuse esimeheks valiti ja kinnitati Toomas Kams, muusikajuhiks Valli Ilvik  
4) Info levitamine pressi kaudu, sest esialgu pole veel kontorit ega sidepidamisvahendeid.

Teated saadame otse kooridele. Eha Jakobson koostab infolehe.  
Toomas Kamsi lõppsõnad: „Niisiis on ESL kahekordse üritamise tulemusena loodud, vastu võetud põhikiri, valitud juhatus ja revisjonikomisjon ning esmased töösuunadki läbi räägitud. Jätkame kontoriruumi otsingutega ning alles siis leiame ka asjaajaja (töötaja). Esialgu toimetavad vastvalitud juhatuse liikmed.  
	Aitäh usalduse eest ja hõikame iseendale  HURRAA\! Saimegi hakkama.“  
Toomas Kams ja Valli Ilvik (külalistena) kutsuti kahele Eesti Kooriühingu juhatuse koosolekule Tallinnasse 24\. jaanuaril ja 17\. veebruaril 1995\.  
Päevakorras olid alljärgnevad küsimused:

1. Eesti Kooriühing ja Eesti Segakooride Liit – hetkeseis, edasised organisatsioonilised ja finantsilised küsimused (25.01.1995)

OTSUSTATI:

 a) vastavalt EK volikogu otsusele suhete kohta organisatsioonide, seltside, liitudega sõlmida Eesti Kooriühingu ja vastloodud Eesti Segakooride Liiduga omavaheline leping (kokkulepe) edasise koostöö suhtes. Eeskujuks vastavalt kokkulepped EMLSi ja ENLSiga. Ettepaneku esitab Eesti Segakooride Liit.

b) avaldada Küpressis ühine pöördumine vabariigi segakooride poole.

2\. ENLSi ja ESLi info (17.02.1995)

OTSUSTATI:

\- kinnitada ESLi juhatuse otsus liituda EKga samadel alustel nagu EMLS ja ENLS. Kinnitada EK juhatuse liikmeks Toomas Kams ja kunstilistes küsimustes Valli Ilvik. Asendusliikmeks Milla Leemet (segakoor Helitron).

\- võtta teadmiseks ESLi tööplaani põhiüritused 1995\. aastaks.

Eelnevalt sai kinnitatud põhikiri ning avatud arveldusarve. Tegevus käis vabatahtlikkuse  alusel. Suurteks abilisteks olid algul Maret Rätsep, Ruti Kamla, Lehte Anja, Kadri Paap. Loomulikult olid väga tegusad ka kõik juhatuse liikmed.

Liit oli etteotsa leidnud õiged inimesed, kes oskasid asju ajada, võtta vastu õigeid otsuseid ning panna alus mitmetele kaalukatele üritustele ja aktsioonidele. Koorid tulid algatustega jäägitult kaasa (tõsi, mitte kõik).

Esimesel edukal tegevusaastal sai ESL ka oma logo.

**LOGO**

Vastasutatud Eesti Segakooride Liidule (1994) oli tarvis oma eraldusmärke, eelkõige sümbolit, st logo. Kunstnikega suhtles Tallinna esindaja Milla Leemet. Kuulutati välja konkurss. Laekus 12 tööd. Parimaks tunnistas ESLi juhatus koos konkursi komisjoniga noore arhitekti töö. Niisiis ESLi logo autor on VERONIKA  VALK.

**Aasta 1995**

	Esimene suurem üritus, mille ESL enda kanda võttis, olid **Miina Härma muusikapäevad   9.-12. veebruarini Tartus ja selle ümbruses** (M. Härmaga seotud paikades). Sai teoks „Tuljaku“ võistulaulmine 11\. veebruaril Tartu Õpetajate Seminari aulas. Varem kahel eelneval aastal vedas üritust Tartu Rajooni Kultuurimaja.

Žurii esimees oli Venno Laul, liikmed Valli Ilvik, Marika Pedaste, Sirje Päss, Toomas Voll, žurii sekretär Hilja Neumann.

Osales 15 koori. I koha võitis segakoor Helitron (dirigent Madis Reinsoo), II koha sai Saarlaste ühendatud segakoor (dirigendid Laine Lehto, Mai Rand), III koha Haapsalu kammerkoor (dirigent Sirje Kaasik). „Tuljaku“ karikas parima „Tuljaku“ eest anti hoiule Saarlaste ühendatud segakoorile.

Võistulaulmine on muusikapäevade kulminatsiooniks. Selline võistulaulmine on kooridele hea väljund, eesmärk kooskäimiseks ja harjutamiseks laulupidude vahelisel ajal – pole ju maakooridel palju esinemisvõimalusi.

Tänukirju ja preemiaid nootide ja heliplaatide näol jagus hulganisti. Dirigendipreemia anti  Anu Otile ( Tallinna segakoor Laulik).

Tartu Õpetajate Seminari saal oma suurepärase akustikaga on ideaalne võistulaulmise koht. Loodetavasti saame seda lahke pererahva loal ikka ja jälle kasutada nagu sama maja kohvikutki, kuhu vaheajal koguneti tassile kohvile ja kus kitarril saadetud mõnus seltskonnalaul liitis erinevate kooride lauljaid.

Koos saadi küll veel hiljemgi laulda – „Tuljaku“ ühislaulmine toimus pärast tulemuste teatavaks tegemist saalis võitja koori dirigendi juhatusel.

Edaspidi plaaniti lülitada muusikapäevade hulka ka vokaalansamblite päev. Nii saaks väiksem osa koorist aktiivselt tegutseda.

Tallinna segakoor Helitron on sõprussuhtes Riia eesti segakooriga „Leelo“. Võib-olla tuleks neile ja teistelegi välis-eesti kooridele pakkuda võimalust osaleda M. Härma muusikapäevadel ja võistulaulmistel?

Muusikapäevade korraldamist toetasid: Tartu Maavalitsus, Ülenurme vallavalitsus, Tartu vallavalitsus, Tähtvere vallavalitsus, Alatskivi vallavalitsus, Rõngu vallavalitsus, Elva ME „Elva Lauluväljak“, Eesti Raadio, Tartu Õpetajate Seminar.

**18.06.1995 Eduard Tubina päevad**

E. Tubina 90\. sünniaastapäeva üritused algasid kell 12 avatseremooniaga Eduard Tubina mälestuskivi juures Kallastel. Kell 13 meenutati E. Tubina elu- ja loometeed endise Naelavere külakooli juures. Kell 16 algas kooride suvekontsert Alatskivi Hirveaias.

Alatskivil, Juhan Liivi muuseumis, oli võimalik vaadata näitust Eduard Tubina elust ja loomingust.

	Kell 16 algas rongkäik Alatskivi koolimaja eest Hirveaeda. Alatskivi rahvas oli austusest suure muusiku vastu ehitanud selleks kontserdiks spetsiaalse laululava ja dirigendipuldi, et tähtpäeval võiksid selles kaunis paigas kõlada meie emakeelsed laulud. Laululava koht oli nii hästi valitud, et dirigendid loobusid isegi helivõimendusest.

**Juulis 1995 ilmus Eesti Segakooride Liidu ajaleht nr 1**, toimetaja Eha Jakobson

**Suvekool Puurmanis 2.– 06.08.1995**

Nüüd siis juba teist aastat olid segakooride lauljad lõikuskuu hakul Puurmanisse kokku tulnud, et midagi juurde õppida, uusi kontakte luua, üksteise seltskonnast mõnu tunda. Päevad olid tihedad ja huvitavad.

Külaliseks oli kutsutud Bydgoszczy Pedagoogilise Instituudi segakoor Poolast, mis kahtlemata andis meie üritusele kaalu. Tegemist oli 33 noore iniumesega, peaaegu juba valmis muusikutega ja seepärast oli nende tase tähelepanuväärne. Nende kontsert eelviimasel laagripäeval võlus kõiki kuulajaid oma nõudliku kava, puhta kõla, hingestatuse ja professionaalsusega. 

Suurel seminarikooril oli võimalus harjutada külalisdirigent Jan Lachi käe all, kusjuures rohkem oldi hädas poola keelega kui poola rahvusliku meloodiaga.

**Kuno Areng** (Eesti Muusikaakateemia professor, dirigent), kes tegi tööd suure seminarikooriga, sattus Puurmani nõnda. „Selles on süüdi Valli Ilvik, kes Gaudeamuse proovil Tartus Tamme staadionil astus mu juurde ja küsis: “Kuule, kas sa võiksid tulla Puurmanisse?“ Ma teadsin, et Venno Laul mineval aastal käis siin ja siis ma vastasin :“Miks mitte, sest laulurahvas on üldse mõnus seltskond, kellega koos olla, koos midagi teha. Nii et ma olen täiesti õnnelik inimene, olles siin toredas seltskonnas ja väga ilusas looduses“.

„Kooriühing ootab nüüd – mida võtavad ette segakoorid. Mul on selline tunne, et siin juba midagi toimub ja tahaks väga loota, et asi võtab vedu. Lugesin lehest teie juhatuse nimekirja, seal on teovõimsad inimesed.

Midagi ei tule välja, kui kuskilt ülevaltpoolt käsumajanduse korras pähe taotakse, et tehke seda ja seda. Siin ongi see, mis minu arvates tulevast kooriliikumist edasi viib – initsiatiiv altpoolt.“

**Suvekooli külaline Venno Laul** (kooriühing):

Möödunud aastal sai siinsamas õhku visatud „pall“ – Eesti vajab segakooride ühendust. Ja ESL saigi ju alguse siin. Kooriühing on rikkamaks saanud kahe üksuse võrra – Naislaulu Seltsi ja Segakooride Liidu näol. Kui ENLSi loomist koordineeriti tugevalt Kooriühingu poolt, siis ESLi tee oli teine: initsiatiiv tuli altpoolt, tegeliku loomise raskused olid lauljate endi õlul.

Küll tahaks, et ESL leiaks tee iga segakoori lauljani. Võib-olla tuleks teha üks segakooride presidentide kokkusaamine. Sünniperioodist tuleks astuda samm edasi, hakata kasvama.

Möödunud aastaga võrreldes on teie suvekoolis tõusnud professionaalne suunitlus. Kui juba tulevad kohale sellised profid nagu Kuno Areng, tõstab see kahtlemata ürituse  mainet. Sel aastal oli aga esimene mulje, et asja muusikaline tase ise hakkab kõlama. Juba fakt, et siin on ka külaliskoor, annab tunnistust organisatsiooni kandepinnast ja sellest, et üritusel on nimi, mis veab välja.

**Arne Tegelmann** (Jõgeva Maakonna Kultuuriosakonna juhataja) – Jõgeva maakond on huvitatud, et tema nimi kõlaks ka väljaspool oma maakonna piire. 

Puurmanis on küllaltki tugev segakoor, see loob eeldused, et paikkond leiab oma tähtsündmuse, mille peale orienteeruda ja mis tõstab selle paiga mainet.

Osavõtjaid oli tänavusel suvekoolil kaks korda rohkem kui möödunud suvel. Õppeplaani koostades arvestati läinud aastal osavõtjate ankeetides avaldatud soovidega. Viis päeva olid sisutihedad, sest kõik kooriliigid (suur seminarikoor, kirikumuusikakoor, kergemuusikakoor) õppisid uusi laule ka lõppkontserdi jaoks. Seminarikoori kui kõige suuremaga tegelesid prof Kuno Areng, tema üliõpilane Lilyan Kaiv ning Valli Ilvik, kirikumuusikakooriga Viljandi Pauluse koguduse koorijuht Külli Salumäe, kergemuusikakooriga Elva koorijuht Ain Tarro. Suur osa igast päevast kulus individuaalse hääleseade ja dirigeerimisõpetuse peale. Hääleseade tunde oli võimalik saada H. Elleri nim TMK õpetaja Elena Suigilt, dirigeerimisõpetust Kuno Arengult. Päris eraldi tegevus oli suvekooli liikmete lastega ja nende päralt olid Ulvi Lehiste Võrumaalt ning Margit Pettai Puurmanist, suvekooli üldiste asjaajamiste kõrvalt tegi lastele teatriõpetust ka Keiu Kess. Lastele korraldati eraldi lauluvõistlus ning nendel oli oma osa ka lõppkontserdil.

Õhtud kuulusid mitmesugustele toredatele ühistele meelelahutustele. Oli puhkeõhtu õlle ja puhkpillimuusikaga (Põltsamaa puhkpilliorkester), tantsude õppimist juhendas Meljo Kaaviste, külas olid Jõgevahe pere rahvatantsijad, Reola ja Laeva näitetrupid jne. Päevased sporditegemised, kohtumised Venno Laulu, Ants Paju jt ning ühine tamme istutamine. Et see kõik ka tõepoolest asja ette läks, selgus täidetud ankeetidestki.

	On kindel, et neid kokkusaamisi hakatakse ootama, et see üritus kasvab ja pakub veel uusi võimalusi, et kontaktid segakooride vahel süvenevad. Alati on nutetud, et koorid vananevad, aga siin on nii palju noori. See on elujõulisuse märk. Hea meel on, et tuldi ka Viljandimaalt, Virumaalt, Läänemaalt, Järvamaalt ja Harjumaalt, kust eelmisel aastal osavõtjaid ei olnud.

	Kirikumuusikakoor andis viimasel päeval kontserdi Kursi kirikus, kõik suvekooli liikmed osalesid jumalateenistusel. Keskpäevaks kogunesid suvekoolis osalenud rongkäiku, läbi Puurmani puhkpillimuusika taktis sammudes ja reipaid tervitusi hüüdes tehti end nähtavaks ja kuuldavaks, et siis laulda üheskoos suurel kontserdil südamed soojaks ja hinged helisema. Keiu Kessi juhatusel sai tänatud kõik, kes suvekooli kordamineku eest hea seisid ja selle tegemistele kaasa aitasid, eesotsas kohaliku vallavanema Rein Paabiga.

	Eesti Segakooride Liidu ajaleht, mis suvelaagri ajaks oma esimese numbri ilmutas (toimetaja Eha Jakobson), on saanud siin korraldatud nimekonkursil endale nimeks „Laulukuller“ Ajalehe ristiemad on Age Raa, Keiu Kess ja Milla Leemet.

	Segakoorilauljate suvekoolis oli huvitavate kohtumiste seas ka vestlusring Aksel Põldojaga Austraaliast, kes nii oma olemuselt ja välimuselt meenutab Paul Aristet. Ühisest Bergide-suguvõsast nad ongi. Aga igaühel oma elukäik ja \-lugu. Aksel Põldoja tee viis Eestist ära sõja ajal. Nüüd kaugelt tulnuna arvab ta, et elu Eestis edeneb pärast 50-aastast viletsust väga kiiresti ja eestlased võivad saavutatu üle uhked olla.

**Eesti Segakooride Liit sai aastaseks** 

21\. okoobril pidas Kambjas, vallamaja saalis oma esimest sünnipäeva Eesti Segakooride Liit. Esimese võõrustaja roll oli Eesti ühel vanaemal – 200 aastasel Kambja segakooril. Enne pidulikku osa istus koos juhatus, kes kuulas ära juhatuse esimehe Toomas Kamsi rahalise aruande Puurmani suvekooli kohta ja kinnitas tuleva aasta M. Härma päevade ja Põlva laulupeo eelarved. Kõne all oli ka ESLi tegevuse laiendamine, uute liikmete vastuvõtt ja loodava projektkoori tegevuskava.

	Sünnipäevapeole olid kutsutud esindajad kõikidest liikmeskooridest, nii et Kambja vallamaja saal sai rahvast peaaegu täis. Aasta jooksul tehtust kõneles Toomas Kams, teda täiendas kunstilise poole pealt Valli Ilvik. Pikemalt kõneldi möödunud Miina Härma päevadest ja Puurmani suvekoolist, mis loeti õnnestunuks ja koorilauljatele väga vajalikeks ettevõtmisteks.

	Järgnesid sünnipäevaõnnitlused külalistelt. Põlva maakonna kultuurinõunik Peeter Aas arvas, et laulupeod ei kao kuhugi, kuni leidub rahvast, kes laulda tahab. Forseliuse Seltsi esimees Madis Linnamägi andis üle mälestusmedali „Eesti koorilaul 200-aastane“ ja oli hiljem giidiks ringkäigul Kambja kultuuriloolistesse paikadesse.

	Pärast lõunat andsid ühise kontserdi segakoor Vega ja Kambja segakoor. Külli Salumäe võttis juhatada ühislaulmist, mille käigus õpiti advendilaulmisele tulevat „Kõik kristlased tulge“. Akadeemiline osa lõppes traditsioonilise „Tuljakuga“, mida kindlal käel juhatas Kambja koori dirigent Nelly Ruuge.

	Järgnes pidulik bankett kohalikus toidutares „Mumm“.

	Esimesed kaalukamad ülesastumised plaaniti jõulukuusse.

3\. detsembril süüdatakse esimene advendiküünal kogu maal. Üleskutse kooridele päikeseloojangul laulda kirikutes ühtesid ja samu laule 1\) Oh kuusepuu; 2\) Rõõmus ime sündinud; 3\) On jõuluvaikus... ; 4\) Jõulupäike; 5\) Iial ei helise kellad; 6\) Kõik kristlased tulge 7\) Jõuluöö (A. Adam).

	Kogu detsembri jooksul toimusid ühislaulmised kirikutes, nii linnas kui maal. 14\. detsembril Tallinnas Jaani kirikus laulsid Põhja-Eesti segakoorid, korraldaja-vastutaja Milla Leemet. Toomapäeval, 21\. detsembril toimus Tartus Peetri kirikus suurvormi, A. Öhrwall „Gaudete“ ettekanne.

**Aasta 1996**

**Veebruar – Miina Härma kuu.** **M. Härma nimelisi muusikapäevi** peeti sel aastal juba neljandat korda. Olgugi, et ESL on selle oma egiidi alla võtnud, ei tähenda see, et teised kooriliigid Miina Härmast ei hooliks. Küllap on laul ja muusika eesti rahvale tõesti midagi olulist, et iga aasta veebruaris meenutatakse eesti koorimuusika ühe alusepanija elu ja loomingut.

	Üheksa päeva kestsid seekord muusikapäevad, kus pakuti eriilmelisi üritusi, kandvaks teljeks tema võluv isiksus. Seekord räägiti ka teistest eesti kultuuri „kuldse kolmiku“ liikmeist \- Anna Haavast ja Aino Tammest.

	M. Härma muusikapäevad kulmineerusid laupäeval .

17.02 Tartu Õpetajate Seminari saali oli kokku tulnud 22 koori üle kogu Eestimaa, et end teistega võrrelda ja saada esinemiskogemusi.

	Paremusjärjestus kujunes selliseks:

**C-grupp** 1\. Räpina kammerkoor (Marika Klimberg, Margit Lind). Eripreemia kohustusliku laulu „Sireli, kas mul õnne“ (G. Ernesaks) eest pälvis Põlva kammerkoor (Heidi Ots).

**B-grupp**  1\. Tallinna Pedagoogika Ülikooli segakoor (Alice Pehk, Kai Viigipuu). Eripreemia kohustusliku laulu „Küla kuuleb“ (V. Tormis) parima esituse eest sai segakoor „Vega“ (Imbi Pärtelpoeg).

**A-grupp** 1\. Segakoor Ugandi (Valli Ilvik, Lilyan Kaiv, Anneli Traks). Eripreemia kohustusliku laulu „ Igatsus“  (E. Tubin) parima esituse eest anti Ave Cantole (Toomas Voll).

	Dirigendipreemia sai seekord Lilyan Kaiv.

Grand Prix ja rändkarikas parima „Tuljaku“ eest läks „Ugandile“ (Valli Ilvik).

**Žürii:** Venno Laul (esimees), Laine Ustav, Saari Tamm, Anneli Kasela, Mai Rand, Margit Sarri, sekretär Hilja Neumann.

**„Tuljaku“ võistulaulmist toetasid:** Tartu Maavalitsus, Tartu vald, Tartu õlletehas, „Salvest“, Rahvakultuuri Fond, Kultuurkapital, Tartu Linnavalitsus, Karlova Gümnaasium ja Eesti Põllumajandusülikool.

Žürii esimehe Venno Laulu kommentaar: „Tänane päev  näitas, et olime astunud suure sammu edasi ja „Tuljaku“ võistulaulmine tõotab kujuneda tervet Eestimaad haaravaks muusikasündmuseks. Siin peab suuresti tunnustama Eesti Segakooride Liitu, kes organiseerimise enda peale võttis, näidates sellega oma jõudu ja tõestades ESLi loomise vajalikkust.

	Meeldiv oli see, et siia leidsid tee ka kaugemate maanurkade koorid ja et esindatud oli ka õppiv noorsugu. Väga tore on tõdeda, et Eestis on veel olemas ka  suuri  koore, mille kõla on hoopis teistsugune kui kammerkooridel. Peab tänulik olema dirigentidele, kes ei põlga ära tööd suure kooriga. Hea on tõdeda, et meil on nii palju noori dirigente – siit paistab perspektiiv meie koorilaulule. Üldine halisemine ajakirjanduses, et koorilaul sureb välja, et rahvast see enam ei huvita, tundub tänase õhkkonna taustal rohkem kui imelikuna. Tänane päev näitas, et laulurahvas ei ole reetnud oma aateid.“

**Tere, suvi**  

Lõpuks on ta tulnud\!  Kui võtta  kätte  ükskõik  millise maakonna või linna kultuurikalender, siis tundub, et suvi on otsast lõpuni üks suur pidu. Pole ühtki nädalavahetust, kui ei oleks mõnda laulupäeva, lustipidu, konkurss-festivali, tralli või pillerkaari. On pidu sinus eneses.

	Jäävad tahaplaanile igapäevased mured, unustad ära ajakirjandusest loetud lapsikud kemplemised Toompea „katakombides“,  jätad sinnapaika aiamaa ja laste noomimise, paned peoriided selga ning lähed lustima. Milline mõnu on laulda dirigendi käe all, kes lauljat mõistab, oskab tema vajakajäämist mõnusalt tögada, nii et laulja annab oma parima.

	Segakooride tähtsam sellesuvine kokkusaamine oli **Põlvas Intsikurmul, kus 15.06 toimus** **segakooride laulupäev**. 

Avatseremoonia Põlvas J. Hurda kivi juures oli igati väärikas ja hinnatav seda enam, et  oli kõikidele osavõtjatele hästi nähtav, võimaldades kaasaelamist ja imetlust – siin Põlvas osatakse korraldada tseremooniaid. Rongkäik Intsikurmu lauluväljakule möödus lustlikult, kuigi vahepeal tibutas veidi vihma.

	Kontserdikava (kuntiline juht Valli Ilvik) oli koostatud nii, et publikul oleks pidu huvitav jälgida ja osavõtjatel mõnus esineda.

	Kontsert algas traditsioonilise „ Koiduga“ (juhatas Valli Ilvik), järgnesid tervitused ESLi esimehelt Toomas Kamsilt ja Põlva maavanemalt Kalev Kreegipuult. Ühendkoor esitas veel  hümni (Raimo Reitel) ning G. Ernesaksa „Mu isamaa on minu arm“ (Ants Soots). Seejärel  jäid lavale segakoorid ja mudilaskoorid, kes laulsid vaheldumisi. Mudilased jälgisid suure uudishimuga, kuidas suured laulavad, küllap oli neil sellise suure mitmehäälse koori „sees“ olemine suur elamus. Enne järgmist lauluplokki aga tantsisid rahva südame soojaks laste tantsurühmad.

	Mudilaskooride asemele seadsid end segakooride juurde laulma lastekoorid. Laste ja  täiskasvanute kõrvuti laulmine oli kahtlemata meeldiv mõlemale poolele, „suured“ tundsid rõõmu järelkasvust, väikestele aga kuuldus kätte tulevik.

	Laulule tõid vaheldust rahvatantsijate segarühmad, kes esitasid Põhja-Eesti ingliskasid.

	Lauljatele andsid puhkust puhkpilliorkestrid, kelle repertuaar meeldis nii publikule kui ka nähtavasti mängijatele enestele – nad tundsid silmanähtavalt mõnu (dirigendid Vello Loogna, Margus Kasemaa, Raimo Reitel, Heino Georg).

Veel kord astusid rahva ette segarühmad, seekord Lõuna-Eesti tantsudega. Polkasid ja valsse mängisid kapellid, „Viljandi paadimeest“ hakati kaasa laulma (ilma käsuta, muuseas).

	Kontserdi lõpuosa oli jälle segakooride päralt. P. Sarapiku „Ta lendab mesipuu poole“ Hendrik Vestmanni juhatusel sai kontserdi üheks „hitiks“. M. Härma „Tuljakuta“ pole ühtki õiget segakooride pidu – lusti ja rõõmuga lauldi seda Valli Ilviku käe all.

	Ja järgneski peo lõpetamine, kus tänukirjaga tänati kõiki üldjuhte, kooride dirigente ja osavõtnud koore.

	Lauljate juubelduse saatel kogunesid dirigendid laulupeokoori ette, et koos laulda „Zottelmarssi“. Lõpetuseks tantsisid rahvatantsijad „Tuljakut“, millele kohati kaasagi sai laulda. Lõpetuse lõpetuseks aga pandi käima „Perekonnavalss“.

	Koorid, kel koduteega kiiret polnud, siirdusid lõkkeplatsile, et pidu simmaniga jätkata. Oldi tänulik ilmataadile, kes vihmaga liiga ei teinud ja Põlva rahvale, kes lahkesti oma lauluväljakut peopaigaks andsid.

**16.06.1996 Eduard Tubina päev Alatskivil** 

Kooride esinemine Alatskivi Hirveaias oli pidulik ja samas lihtsakoeline. Imeilusalt helises E. Tubina „Igatsus“ (juhatas Valli Ilvik).

Tubina päev võiks olla iga-aastane traditsioon. Külalistena osalesid sel päeval hr Vardo Rumessen abikaasaga, hr Peep Lassmann koos poja Steniga, Alatskivi valla külalised Rootsist  Kävlingast, Soome tantsurühm „ Kikarit“ Pieksämäkilt, Liivide suguvõsa järeltulijad, noored muusikud ja paljud segakoorid.

 **Taas Puurmanis  31.07 – 4.08.1996**

Puurmani suvekool nagu ikka augusti algul. Seekord kokku pandud eelmise aasta ankeetküsitluse põhjal. Kuna sooviti rohkem mitmepalgelisi koore, siis sel aastal oli neid tõesti palju;  suur seminarikoor (Valli Ilvik, Hendrik Vestmann, Lilyan Kaiv, Kuno Areng), ESLi segakoor (Kuno Areng), kirikumuusikakoor (Külli Salumäe), lihtsate laulude koor (Allar Jakobson), kergemuusikakoor (Lilyan Kaiv, Ain Tarro), ansamblid (Tiiu Millistfer, Lilyan Kaiv, Hendrik Vestmann, Anita Kangur). Lisaks oli võimalus käia hääleseadetunnis (Elena Suik), kõnetehnika tunnis (Jaan Aitaja), Kuno Arengu loengutes, solfedžotunnis (Ain Tarro). Hõivatud olid ka lapsed (Margit Pettai, Hendrik Vestmann, Margot Suur,  Jaan Aitaja,  Keiu Kess), kes lõpetasid lauluvõistlusega ja näiteseltskonna ülesastumisega lõppkontserdil. Lisaks suurepäraselt sisustatud õhtud: salongiõhtud, Puurmani laste näiteringi etendus, Väikeste Lõõtspillide Ühingu õhtu, kesköötund veini ja Kalmetu vilistlaskoori seltsis Puurmani lossi saalis – igal õhtul midagi lõbusat ja kaasakiskuvat. Puurmani koori lauljate ütluse põhjal, et siinsetel õhtutel käib ka sellist kohalikku rahvast, keda muidu naljalt kuskil mujal pidudel ei näe. Nii et kohalikku kultuuriellu toob laager parasjagu elevust.

	Huvitav sündmus suvekoolis oli ekskursioon Põltsamaale, külastati lossi. Laulurahvas ei jätnud kasutamata ka lossihoovi „püünet“. Kontsert toimus Põltsamaa kirikus.

	Üleskutse tenoritele ja bassidele: ärge laske järgmisel aastal sopraneid ja alte omapead laagrisse tulla\! Teie toetuse ja järelvalveta ei saa nad kuidagi hakkama. Tulge koos\!\!\!

**ESLi volikogu**  

Laupäeval, 26.10.1996 toimus Tartus Ülikooli Teaduslikus Raamatukogus ESLi korraline volikogu. Päevakorras oli ESLi juhatuse esimehe Toomas Kamsi aruanne ESLi tegevuse kohta aruande perioodil, revisjonikomisjoni ettekanne, uue juhatuse ja juhatuse esimehe valimine, revisjonikomisjoni valimine ning informatsioon ESLi ettevõtmistest lähemal ajal.

	**Juhatuse koosseisu valiti:** Janek Pakler (Tartu), Valli Ilvik (Tartu), Toomas Kams (Tartumaa), Rein Annamaa (Jõgevamaa), Anneli Rebane (Jõgevamaa), Aare Tanilsoo (Võrumaa), Ingrid Kostabi (Võrumaa), Maimu Korts (Virumaa), Anneli Kasela (Virumaa), Milla Leemet (Tallinn), Tiiu Härm (Valgamaa), Jana Allik (Viljandimaa), Ester Ratasepp (Põlvamaa), Marika Pedak (Põlvamaa).

	**Revisjonikomisjoni liikmeteks valiti**: Endla Raud (Tallinn), Harri Sakjas (Jõgevamaa), Katrin Laanesaar (Võrumaa).

Juhatuse esimeheks järgnevaks  kaheks aastaks valiti taas Toomas Kams, muusikajuhiks Valli Ilvik.

Volikogul osales ka EKÜ konsultant Henrik Vestmann.

Juhatus toetas Toomas Kamsi ettepanekut võtta palgalisele tööle sekretär-asjaajaja. Esialgseid lävirääkimisi peeti Anu-Mai Lilloga. Räägiti vajadusest luua ESLi juurde kiriku- ja (sega)kammerkooride sektsioonid, samuti pressiesindaja vajalikkusest. Nende sektsioonide käivitamiseks ja pressiesindaja leidmiseks tehakse vastavad ettepanekud konkreetsetele inimestele.

**Jõuluaeg** 

Pühapäeval, 1.12.1996 päikeseloojangul süüdati esimene advendiküünal kõikjal Eestimaal. Tartus lauldi Raekoja platsil ning seejärel Tartu Ülikooli aulas.

7.12.1996 Võrus Katariina kirikus toimus kontsert Lõuna-Eesti kooridele.

14.12.1996 sai Milla Leemeti ettevõtmisel teoks ESLi kooride kontsert Tallinnas Jaani kirikus. Laulsid Tartu Üliõpilassegakoor (dir.Valli Ilvik), segakoor Helitron (Evi Eespere, Veronika Portsmuth, orelil Tiia Tenno), kammerkoor Riola (Inga Rand), Tallinna  Pedagoogikaülikooli segakoor Ad Libitum (Alice Pehk, Kaie Viigipuu). Liturgia viis läbi õpetaja  Toomas Paul.

21.12.1996 kontsert-jumalateenistus, kus esinesid ESLi segakoor (Lilyan Kaiv, Alo Ritsing, Valli Ilvik), duo Kuldar Kudu (kitarr) ja Margus  Laugesaar (akordion), sopran Elena Suik  koos Urmas Tanilooga (orel). Tartumaa ühendsegakoor esitas 6 laulu, juhatasid Tuuliki Aabmets, Alo Ritsing, Ain Tarro, Tiiu Millistfer, Anu-Mai Lillo, Valli Ilvik, orelil Urmas Taniloo, solist Elena Suik (sopran).

**Aasta 1997**  

ESL kuulutas välja võistluse suvekooli laulu saamiseks. Võistlustööd paluti saata 1.03.1997 ESLi juhatuse esimehele. Paremad tööd tulevad ettekandele Puurmani segakoorilauljate suvekoolis 30.07–03.08.1997.

**Peeter Lokk 70**   

Koorijuht, organist, õppejõud, paljudele tuntud naljahammas pühitses 15\. jaanuaril oma 70\. sünnipäeva. ESLi korraldusel peeti Tartus tema juubelipidu Tartu Ülikooli ajaloomuuseumi valges saalis, kus esinesid mitmed muusikakollektiivid. Kuna juubilar oli Elleri muusikakooli õppejõud, esines sealne tütarlastekoor. Peeter Loki õpilase Ülle Keerbergi tütarlaste ansambel Treffneri gümnaasiumist tõi samuti kaasa õnnitlusi. Juubilari enda koor – J. Simmi nim meeskoor – ei saanud seegi kord oma dirigendita läbi. Segakoor Ugandi laulis ühe oma liikme Peeter Loki käe all T. Vettiku Nokturni. Esinejate rea lõpus oli Elleri kooli õpetaja Elena Suik lauluga „Kui sa tuled, too mull´ lilli“ (M. Härma/A. Haava) mille järel algas „kõneliste ja lilleliste“ õnnitluste jagamine.

**Jälle on käes Miina Härma päevad**  

15.02 „Tuljaku“ võistulaulmine, seekord veidi teisiti kui eelmistel aastatel.

	Kõigepealt võtsid sellest osa segaansamblid (kuni 12 liiget). Peale selle olid koorid liigitatud suuruse järgi: kuni 30 liiget \- väikekoorid ja suured koorid. Osales 23 kollektiivi. Žürii- Venno Laul (esimees), liikmed – Hendrik Vestmann, Valli Ilvik, Sirje Päss, Anneli Kasela, sekretär Hilja Neumann.

Sel ajal kui žurii otsust tegi, hoidis Urmas Sisask saalitäit rahvast oma „Tähemuusika“ lummuses. Peaauhinna Grand Prix' ja 5000 krooni parima „Tuljaku“ eest võitis Eesti Segakooride Liidu segakoor (Kuno Areng ja Lilyan Kaiv). Väikekooride kategooria parim Estonia Seltsi segakoor (Peeter Perens). Suurtest kooridest oli parim segakoor „Ugandi“ (Lilyan Kaiv, Lauri Breede).

Eripreemiad:

1. Teenete eest Eesti Segakooride Liidu muusikalises arendamises – Kuno Areng

2. Parim Mart Saare loomingu tõlgendaja – Lilyan Kaiv

3. Dirigeeriv komponist – Urmas Sisask

4. Parim noor dirigent – Alice Pehk

Žurii esimehe Venno Laulu kommentaarid:

„Kunstis ja muusikas ei ole absoluutseid tõdesid. Mida ütleb üks, seda on võimalik alati ümber lükata. See siin on ühe momendi peegeldus.

	Osavõtt võrreldes eelmise aastaga on kasvanud. Sel aastal on positiivne ka see, et tudengikoorid Tallinnast on tulnud kaasa lööma. On tore, et me kuulsime nii palju erinevaid rahvalauluseadeid, nii palju Saart ja Kreeki. Eelmise aastal ei olnud Eesti Raadio sel üritusel, kuid sel aastal on ta olemas Age Raa isikus. Täname teda\!“

**03.05.1997 toimus ESL-i infopäev Saaremaa** **kooridele Saaremaal, Kuressaares**.

**15.06. 1997 Eduard Tubina päev Alatskivil**  

Juhatas sisse suur suve. Kõik see, mis talve jooksul on proovides kogutud, kevadeks lihvitud, tuuakse lagedale, teistele näha ja kuulata. Ja peab ütlema, et seda on palju. Tasapisi ärkav külaliikumine „tarvitab“ ära selle, mis vahepeal tundus „tarbetuna“, ainult tegijaile endile vajalik olevat. Lugematul hulgal kodukandi- ja külapäev, kohalikke tantsu- ja laulupidusid virgutab rahvast.

Tundub, et peataolek ja pessimism hakkab selleks korraks läbi saama. Õpitakse elama turumajanduslikus ühiskonnas; leitakse rahasid ja sponsoreid ka (rahva)kultuuri jaoks. Muidugi on suur osa rahalisest küljest ka kultuuritegijate endi kanda.

**Dialooge Puurmani suvekoolist  30.07.– 03.08.1997**

Üle 300 oli neid, kes ESLi egiidi all toimuvale Puurmani neljanda suvelaagri päevadele kokku tulid.

	Peale avamist kultuurimajas viidi läbi vestlusring „ESLi tulevik ja olevik“. Laulmiseks tuli valida erinevatest kooridest vaid üks. Kammerkoor (Lilyan Kaiv), kirikukoor (Tuuliki Aabmets), seltskonnalaulude koor (Allar Jakobson).

Suures seminarikooris (Olev Oja, Valli Ilvik) osalesid loomulikult kõik laagrilised. Oli avatud  meistriklass dirigentidele (prof Olev Oja). Hääleseade õpetajateks Elena Suik ja Lauri Breede. Muusikateooria ja solfedžo tunnid toimusid Ain Tarro juhendamisel. Helgi Tõnnemaa õpetas rahvalikke mänge. Ansamblitöö metoodika tunni näidisansambli baasil viis läbi Tiiu Millistfer. Praktiliselt töötasid ansamblitega Lauri Breede, Hendrik Vestmann ja Tiiu Millistfer.

Suvekooli ajal oli lauljate päralt kultuurimaja, koolihoone, loss, park, lasteaed ja Hoiupanga ruumid.

Lastega töötasid Hendrik Vestmann, Keiu Kess ja Margot Suur.

Mida õhtud tõid? Soomlaste trupp esitas „Punamütsikese“ – omapärane muusikal ja sisuliselt originaalne lahendus. 1.08 puhkpillimuusikaga „Lossirahva aiapidu“, Elena Suigi laul lossi torni aknal. Midagi nii kaunist pole ammu kuulnud. Oli  (2) salongiõhtut kultuurimajas ja suvekooli lauluvõistlus, bankett ja tantsuõhtu, maakondi tutvustavad etteasted, teretustantsud, eelnevatest suvekoolidest videofilmide vaatamine, Eesti Õpetajate Meeskoori kontsert, rongkäik ja suvekooli lõppkontsert kultuurimajas, ühispildistamised, sõit Põltsamaale ja kontsert-jumalateenistus Põltsamaa kirikus. Suvekoolis osales Riia eestlaste segakoor „Leelo“ ja Inglismaalt Bradfordist Eesti segakoori liikmed.

	Kõige rohkem tähelepanu pöörati Mart Saare loomingule – tulemas on 27– 28.09 Hüpassaares ja Suure-Jaanis M. Saare 115\. sünniaastapäeva pidustused.

**Kummardus Mart Saarele**  

Ligi tuhat Mart Saare loomingu austajat ja lauljat kogunes pühapäeval 28\. septembril Hüpassaarde, et istuda kuusekõverusele ja mõtiskleda selle üle, kes oli ja on eesti rahvale Mart Saar ja millise pärandi ta meile jättis. Viibida kase- ja metshaldjatega Lauliku metsakohinas; kuulata kesk metsade–rabade vaikust Helimeistri helisevat maailma; olla meie kaitsja – Põhjavaimu võimuses.

	Osadele meist (VKS ja Ugandi) kujunes Mart Saare juures viibimine 2-päevaseks (27.– 28.09.1997). Nende päevade sisse mahtusid nii kultuuritegelaste mälestamine Suure-Jaani kalmistul, RAMi ja mitmete kooride kontsert kirikus, RAMi kontsert Olustvere mõisas, vestlusring, rabamatk Vardo Rumesseni juhatusel, kammerkontsert M. Saare majamuuseumis, suur kontsert vastvalminud laululaval. Kohal oli 22 segakoori, 13 naiskoori ja 2 meeskoori. Ühiselt laulsime „Põhjavaimu“ ja istutasime tammepuu.

	**ESL juba kolmeaastane**

01.11.1997 Kalmetul, Viljandimaal, Kalmetu Põhikoolis. Lauljate nimel täname Viljandimaa kultuurijuhte Linda Arrot, Lehola koori dirigenti Aita Tammperet, Viljandi Pauluse kiriku koorijuhti Külli Salumäed, Kalmetu vilistlaskoori ja Allar Jakobsoni. Mitmes vestlusringis sai pidu oma sisu ja mõtte.

	Sünnipäevalisi oli kokku tulnud Eestimaa kaheksast erinevast maakonnast. Sekretärineiud andsid teada, et kõige auväärsemas eas laulja on sündinud 1929 ja kõige „värskem“ väljalase aastal 1978\. Kõige rohkem pidulisi oli saabunud Tartumaalt ja Viljandimaalt, järgnes Võrumaa. „Tuljaku“ laulmiseks Aita Tammpere juhatusel kogunes 25 sopranit, 17 alti, 6 tenorit  ja 7 bassi. Kalmetu Põhikooli direktriss Enna Lond oli tervitussõnades ülimalt rõõmus ja tänulik lauljatele, oli südamest õnnelik, et „Tuljak“ kõlas just selles majas. Majas, kus kõlab tihti laulu- ja pillihääli aga nii suurt koori polnufd see maja veel enda sees „kõlamas“ kuulnud. Pidupäeva avalauluks esitas Kalmetu kammerkoor M. Praetoriuse „Audite, silente“, süüdates 5 küünalt – 3 liidu sünnipäeva auks, neljas kooli 127\. aastapäevaks (4.11) ja viies kammerkoorile, kelle tegevusest möödus (6.10) 7 aastat.

	Nagu sünnipäeval ikka, kõlasid laulud ja kõneldi sünnipäevalapsest. Ühislaule oli sünnipäevakaardile kirjutatud mitmeid: „Viva la  musica“, „Me soovime õnne“ ja „Muusikat olgu me majas“. Kindlasti valmistas rõõmu laulda ühiselt Viljandimaal Olustveres elava Maret Mölderi kirjutatud laulu „Sünnipäevatervitus“

	Pidu algas tavakohaselt tervitustega, mille tõid Ele Saar Viljandimaa Omavalitsuste Liidust, Valli Ilvik  ning Aita Tammpere. Killukesi Tännasilma küla ajaloost ja kultuurielust tutvustas kohalviibijatele Allar Jakobson. Seejärel astus sünnipäevalaps ise uhke rühiga oma sõprade ette. Toomas Kamsi ettekanne ESLi tegevusest andis toreda pildi kõikidele kuulajatele. Ühiselt võisime tõdeda, et „maimuke“ pole enam ühti nii väikseke ja väetike, vaid on sirgunud suureks ja tugevaks. Häälemurde ja kasvuraskused on seljataga, nüüd on ainus tee ja võimalus ikka enam ja enam koguda juurde laulvat jõudu. Ei puudunud ka lilled ja kingitused. Päeva ühe olulisema osana võisid lauljad kuulata Aita Tammpere ettekannet Viljandimaa koorimuusika hetkeseisust, milles saadi teavet maakonna kooride tegevusest, ettevõtmistest nii külades, valdades kui tervel Mulgimaal. Eks olnud seekordne lauljate kokkusaamine ka ESLi tegevuse tutvustamiseks Viljandimaal.

	Päev aga liikus oma teed, kuigi peojuht Allar Jakobsoni palvel sooviti kellaaega mitte jälgida. Tänane hetkeseis eesti koorimuusikas pani ka kohalolijad mõtlema. Iga laulja või dirigent võis eelnevalt valida endale meeldiva teema rühmatööks.

1. Aita Tammpere töögrupp: Mis määrab täna isetegevuskoori repertuaari?

2. Allar Jakobsoni töögrupp: Kooritegevuse talletamine – oluline jälg ajaloo jaoks.

3. Dirigentidele ja koorivanematele mõeldud  töögrup: Valli Ilviku, Toomas Kamsi ja Ele Saare juhatusel: Koori majandamine ja suhted omavalitsustega.

4. Õnneleid Mardimi töögrupp: Koolikoorid – olla või mitte olla?

Vestluste ja arutelude siduvaks mtteks oli: “Milliseid uusi võimalusi olete leidnud koorimuusikale?“

Kõik kohalviibijad tõdesid, et vestlused olid asjalikud ja huvitavad ning vajalikud. Tekkis arvamus koguneda uuesti, kuid juba teises Eestimaa paigas. Nii mõndagi jäi arutelus pooleli. Seekordsed mõtted ja arvamused pandi kirja ning anti edasi liidu juhatusele.

	Sünnipäevapidu jätkus hubases kohvikus, ikka sünnipäevalapsele õnne ja tervist soovides.

				**Aastalõpu tegemistest**

30.11  I  advent kl 15.30 (päikeseloojangul).  Segakooride laulmised erinevates paikades Tartu Raekoja platsil. 

kell 16 kontsert TÜ aulas IN MEMORIAM: Mart Saar 115, Jüri Variste 90, Roland Laasmäe 90\.

	Kontserdi programmi täitsid kaheksa amatöörkoori Tartust, Tartumaalt ja Lääne-Virumaalt. Rõõmustav oli noortekooride esinemine. Ühendkooride esitatud M. Saare „Põhjavaim“ (Alo Ritsing) ja „Karjane“ (Valli Ilvik) väärivad esiletõstmist. Kontserdi juht Andrus Allikvee andis laulude vahepeal kõigi kolme mehe kohta ülevaate elust ja loomingust.

7.12   II advent  \- kontsert Võrus

14.12  III advent – kontsert Tallinnas Jaani kirikus

20.12  IV advent – kontsert Tartus Peetri kirikus

Linnavalitsuse 23.12.1997 istungil kinnitati otsus: sõlmida rendileping Eesti Segakooride liiduga  Pepleri 27 ruumide kasutamiseks kontorina.

				

**Aasta 1998**  

Jaanuarist asub tööle ESLi asjaajaja Anu-Mai Lillo.

04.01 Tartus TÜ aulas mälestuskontsert Tuudur Vettik 100\.

100 aastat tagasi sündis Tuudur (lapsena Feodor Fabian) Vettik, kellest kujunes eesti professionaalse koorijuhtimiskoolkonna üks alustalasid. Tema heliloomingus elavad edasi Mart Saare rajatud traditsioonid. TÜ aula kontserdil kõlasid T. Vettiku, M. Saare, K. Türnpuu, M. Härma, C. Kreegi, E. Aava ja G. Ernesaksa laulud. Esinesid Tartu Akadeemiline Meeskoor (Alo Ritsing), segakoor Vega (Imbi Pärtelpoeg, Ursula Saal), segakoor Vanemuine (Anu-Mai Lillo), segakoor Ugandi ja Tartu Üliõpilassegakoor (Valli Ilvik, Lilyan Kaiv, Ain Tarro, Alo Ritsing). Ühendkoorilt kõlasid T. Vettiku „Nokturn“ (Heino Pehk) ja K. Türnpuu „Lahkumise laul“ (Anu-Mai Lillo).

11.01, laupäeval kogunesid Väike-Maarja rahvamajja kohalik segakoor Helin ja külalisena segakoor Vanemuine Tartust. Koorid esitasid T. Vettiku, R. Ritsingu, M. Härma, M. Saare, R. Toi ja K.A. Hermanni loomingut. Ülevaatega helilooja ja koorijuhi Tuudur Vetttiku elust ja loomingust esitasid Valli Ilvik Tartust ja kohaliku muuseumi juhataja Ellu Moosa. Vahepaladega esinesid rahvamaja laululapsed ning vennad Ergo ja Margo Veedlerid Sirje Sõnumi juhendamisel. Tore oli näha vanemuislaste hulgas laulmas ka kunagist Väike-Maarja kooli direktorit Richard Tõnspoega, kes end tänastele lauljatele-kuulajatele meeleolukalt tutvustas ja kohal olnud endisi kaastöötajaid esitles.

	Ülev hetk saabus siis, kui koorid laulsid ühiselt Valli Ilviku juhatusel T. Vettiku „Nokturni“. Vana ja väärikas rahvamaja saal oli nagu muinasjutu lummuses, mis kandis neid Kersti Merilaasi sõnade saatel kaunitele Äntu  järvedele siinsamas vahetus naabruses – kõneles Irene Kaldma.

Pärast kontserti sõideti ühiselt Tuudur Vettiku sünnikohta Unikülas, kus talle süüdati küünlad ja toimus kaunis mälestushetk.

	Päeva lõpetas tutvumine Väike-Maarja muuseumiga, kus on materjale ka juubilari kohta.

				**Talvepäeval? Talvepäeval\!**  

Et segakoorilaulu veelgi edendada ja sisutihedamaks muuta, korraldas ESL Võrumaal Rõuge rahvamajas  30.01–01.02.1998 talvepäevad.

	Talvepäevad toimusid ESL rahalisel toel. Kaasa tuli võtta magamiskott, magamisalus, vahetusjalatsid, suusad, kelgud ja hea tuju. Nõnda oli kirjas kutsel.

30.01 

Kell 20.00 avamine Rõuge rahvamajas

* Võrumaa kooride esinemine, uudislooming, ülevaade Võrumaa segakooridest

* Peoõhtu, ühislaul ja tants

31.01

 08.30 hommikusöök

10.00 loeng (projekti kirjutamine, raha küsimine)

	12.00 solfedžo, hääleseade

14.00 lõunasöök

15.00 ühislaulmine

17.00 rühmatöö (see on jätk 1\. nov. Kalmetul alustatule).

20.00 õhtusöök

        Pidu

01.02

08.30 hommikusöök

10.00 loeng

12.00 solfedžo, hääleseade

13.00 ühislaulmine, „Tuljaku“ võistulaulmise järjekorra loosimine

14.00 lõunasöök

          talvelõbud, kojusõit...

Jaanuarikuu eelviimasel päeval võttis ilmataat kätte ja tuiskas täis kõik teed ja rajad. Peale selle lubati krõbedat vanaaegset talveilma, mis pehmete talvedega harjunud inimesel võttis igasuguse himu nina toast välja pista. Aga need, kes tulid siia Eestimaa Alpidesse, ei pidanud kahetsema.

	Esimese õhtu avasid Võrumaa koorid Tervis ja Cantus. Veevi Hõrak andis ammendava ülevaate kooride praegusest seisust Võrumaal. Kuulajaile esinesid veel Rõuge

segaansambel ja akordionistid. Tantsuks mängis kohalik ansambel Vesioinas. Jalakeerutuste vahele demonstreerisid kaks laste peotantsupaari oma oskusi. Pärast seda oli veidi kõhedavõitu tantsupõrandale minna, aga peagi saadi sellest üle ja tants kestis hilisööni. 

	Teine päev algas hommikusöögiga koolisööklas. Seejärel kogunesid loengule need, keda huvitasid raha küsimise ja projektide kirjutamise probleemid. Üks seltskond tegeles Mozarti „Requiemi“ partiidega, kõige nooremad (lapsed)  läksid suusatma. Keskpäeval mindi Ain Tarro juurde solfedžotundi ja oligi lõuna käes. Lõunasupi keetis Rõuge põhikooli kokk, kes ühtlasi on Rõuge segakoori laulja. Kõhud täis, mindi mäele saanisõitu tegema.

	Ühislaulmist rahvamajas vedasid Valli Ilvik ja Ara Bander. Viimane on Võru segakoori Tervis dirigent ja ühtlasi ka helilooja. Tema laulud meeldisid rahvale väga ja soovijad võisid endale saada tema laulude noote, et neid oma kooris laulda. 

	Enne õhtusööki jõuti maha pidada ka „jututuba“, jätkati Kalmetul alustatud probleemide lahkamist. 

	Õhtuks seadis end lavale ja saali Haanja laulumängu- ja tantsuselts „Hoia ja keela\!“. Igatahes olid nad oma nime väärilised. Algul esitati mõned rahvatantsud, mis olid tavatult emotsionaalsed ja ilmselt mõnuga tantsitavad. Pärast seda kutsuti tantsima publikum. Nüüd läks lahti tõeline simman vanade tantsude ja mõnusa muusikaga: mitteoskajad õpetati oskajateks ning erinevad tantsud järgnesid üksteisele. 

Pühapäeval loositi välja esinemisjärjekord „Tuljaku“ võistulaulmisele. Kokku oli end registreeerinud 40 kollektiivi Tartumaalt, Võrumaalt, Põlvast, Läänemaalt, Harjumaalt, Tallinnast. Neist 10 koolikoori, 6 segaansamblit, 20 väikekoori, 4 suurt koori. Tunnistajaid oli loosimise juures palju, ei puudunud ka kaamerasilm.

	Viimasele päevale oli jäänud ka väga põnev kodulooline loeng Rõuge Maanaiste Seltsist ja selle tegevusest enne sõda. Päevavalgele ilmus palju materjale, mis otseselt puudutasid Rõuge rahvamaja saamislugu ja tegutsemist kultuurikeskusena. See oli uus ja huvitav isegi senisele rahvamaja juhatajale Ingrid Kostabile, kes oli talvepäevade peakorraldaja. Tal olid abiks oma koorilauljad.

	Talvepäevad läksid korda. Üldine arvamus oli, et neid tuleks jätkata. Kui enne talvepäevi arvati, et iga järgmine kord võiks olla uues kohas, siis nüüd otsustati jääda Rõuge juurde. Mis saab lauljatel olla selle vastu\!

	Aitäh korraldajatele, aitäh talvepäevalistele\! Nägemiseni järgmisel aastal\!

	**„Tuljak“ 100**  

**VI Miina Härma nimelised muusikapäevad 08-21.02.1998**  

Seekordsest „Tuljaku“ võistulaulmisest 20.–21.02 võttis osa rekordarv kollektiive – tervelt 40\. Kuigi üritus toimus kahel päeval, oli siiski tarvis varuda kannatust ja olla väga distsiplineeritud, mitte ületada oma prooviaega ja mitte hilineda oma esinemisele. Kindlasti oli põnev kuulata teisi koore, pole ju sellist võimalust kuigi tihti. 

11.02 kell 13 sai teoks ka Tuljaku võistumängimine Ilmatsalu Muusikakoolis.

	Kooride žürii: esimees Ants Soots, liikmed Uno Uiga, Hendrik Vestmann, Lennart Jõela, Alo Ritsing, Liidia Konsa (sekretär).

	Tulemused: 

A grupp (suured koorid) – võitis segakoor Ugandi (Valli Ilvik, Lilyan Kaiv) 

B grupp (väikekoorid) – parim oli Pärnu Ave Canto (Toomas Voll)

Koolikooridest oli parimad Tartu Noortekoor (Riho Leppoja) ja M. Härma Gümnaasiumi segakoor (Kadri Leppoja). Segaansamblite kategoorias oli võidukas Tallinna Pedagoogikaülikooli oktett Ad Libitum (Alice Pehk), „Tuljaku“ karikas parima „Tuljaku“ esitamise eest läks Pärnu Ave Cantole (Toomas Voll).

	Ants Sootsi kommentaar: „Koori võimalused loob ikkagi vokaal. Palju sõltub sellest, kui palju me suudame seda laulja „pilli“ arendada.“

Esimest korda „Tuljaku“ võistulaulmise ajaloos olid auhindadeks spetsiaalselt tellitud originaalsed nahkalbumid. Nende autoriks oli nahakunstnik Ülle Paap: „Idee selle teostamiseks ei tulnud sugugi kohe ja kiiresti. Asi oli selles, et ma ei tahtnud teha lihtsalt iluasjakesi. Ma tundsin, et see on selline teema, mida tahaks südamest teha. Album jääb ju koori valdusse, sellest saab kultuuri kandja, kui koorid sinna oma kroonikat hakkavad pidama.

Tuljak seostub minul meie rahvariietega, liikumise, keerlemisega. See on meie ajusopis kuskil olemas. Tuljak on nagu märk, sümbol. Kompositsioonis kasutasin meie Eesti nimesid. Vaatasin lausa oma pere sugupuust järele, millised on kõige levinumad nimed olnud, mis oleksid väga tavalised ja väga eestilikud: Mari, Jüri, Jaan, loomulikult Miina, Joosep, Mats. Sinna vahele panin ka nime, mis eesti inimesel seostub Tammsaarega – Krõõt. Ja veel ma panin sinna Valli (Ilviku) nime, sest tema on ju Tuljaku võistulaulmise idee algataja. Kõikide albumite juures on ka Juhan Liivi lauluread. See on mulle väga hingelähedane töö, tegin seda suure armastusega.“

**Külla Riia eeslastele**

28.02 \-1.03 käidi külas Riia eesti segakooril Leelo. See oli mõeldud preemiareisina. Osa võis võtta üks esindaja igast ESLi liikmeskoorist ja tervikuna Kalmetu vilistlaskoor, kes väga hästi korraldas ESLi 3\. sünnipäeva. Kalmetu koor andis Riias ka kontserdi. Ööbimine oli Riia Eesti majas. Üritus oli pühendatud Eesti Vabariigi 80\. aastapäevale.

	 **Segakooride laulupidu Tartus 7.06.1998**

Juunikuu esimesel nädalavahetusel olid Tartus muusikapidustused: peeti üle-eestilist segakooride laulupidu. Peol olid esindatud kõik maakonnad. Kokkutulnud koorid austasid koorijuhi ja helilooja Gustav Ernesaksa mälestust. 

Tema 90\. sünniaastapäeva meelespidamist rõhutas ka peo trükkimise kujundus: laululava kaare all, oma käega kirjutatud nootide taga istus maestro Ernesaks.

	Kontserdi kava ülesehitus põhines Ernesaksa kirjutatud viie raamatu pealkirjal, mis olid oma olemise aastal tähendusrikka alltekstiga nii lauljaile kui publikule.

	Segakooride peo 30 etteastet jaotusidki alapealkirjade „Suu laulab, süda muretseb“, “Nii ajaratas ringi käib“, „Kutse“, „Laine tõuseb“,“ Laul, ava tiivad“ alla.

	Kontsert koosnes segakooride kullafondi lauludest, oli ka neid, mida pole seni suurel peol  lauldud. Et kahetunnine kontsert ei kujuneks laul laulu kõrvale ülesrivistuseks, tegid peo vaheldusrikkamaks mudilaskoorid ja lastekoorid, võimlejad ja algklasside rahvatantsurühmad, loomulikult oli oma etteaste puhkpilliorkestritel. Üldse oli Tartusse peole tulnud üle 6000 esineja.

	Traditsioonidki väsivad, kui neid ei värskendata. Seekord oligi nii, et need, kes pidu pealt vaatama tulid, olid kavalehele märgitud esinejatena. Nii oligi kirjas: publik, koorid, puhkpilliorkestrid. Tuttavaid laule Tartust, Emajõest ja Toomemäest laulsid mägi ja org, lava ja publik üheskoos. 

	Peo jälgijat köitis kindlasti võimlemisklubi „Rütmika“ lavastus „Laine tõuseb“.

	Segakooride laulupeo muusikaline lõppsõna oli „Laulud ei lõpe“. Ka pidu ei lõppenud, vaid jätkus üldrahvaliku simmaniga.

	Selle suve segakooride laulupeo korraldas Eesti Segakooride Liit koos Tartu Linnavalitsusega.

	Laulupeo kunstiline juht oli Valli Ilvik, lavastaja Heiki Unt, kunstnik Esti Kittus. Rongkäigu juht Jüri Kulasalu.

	Laulupeol osalesid ka koorid väljastpoolt Eestit \- Peterburi Eesti Kultuuriseltsi koor Estonia, Riia Eesti segakoor Leelo, Stockholmi Eesti segakoor ning Tartu sõpruslinna Tampere Händeli–kuoro.

	Laulupeol järgiti traditsioone: laulupeokivi juures süüdati peotuli, Raekoja platsilt mindi laululavale rongkäigus. Peo avalauluks oli M. Lüdigi „Koit“. Kahetunnist kontserti sai vaadata ka otseülekandes ETV vahendusel.

	Tegelikult algas pidu juba 6.06.1998, kui toimusid muusikategelaste mälestamine Raadi ja Pauluse kalmistutel, vabaõhukontserdid Toomkiriku varemetes, Hugo Treffneri mälestussamba juures, Tartu Ülikooli botaanikaaias, Põllumajandusmuuseumis Ülenurmel. Samal päeval kell16 toimus kontsert Pauluse kirikus. 

Päeva kulminatsiooniks oli  sümfooniline konsert Raekoja platsil. Kõlas L. van Beethoveni C-duur missa. Suurvormi esitasid Tartu Üliõpilassegakoor, Tartu Noortekoor, Kolga kammerkoor, lauljad Tõravere Vegast, Valga Rõõmust jt. Kontserdi solistid olid Heli Veskus (sopran, Helsinki Sibeliuse Akadeemia), Karmen Puis (alt, Vanemuine), Aivar Kaldre (tenor RAM), Peeter Perens jun (bass, Eesti Muusikaakadeemia), lisaks Nõmme linnaorkester. Ja kogu väge juhtis kunagine tartlane Hendrik Vestmann.

 Ilm oli meie poolt \!

Pärast kontserti TÜ aulas (20.00) oli veel hoogne osavõtjate pidu Tartu laululava tagusel territooriumil. Laululusti jätkus neljaks öötunniks. Tantsiti, lauldi, lustiti. Kohalpeal sündinud õllelauluvõistlusel proovis oma vahvust 14 koori. Vapramateks osutusid Lihula kammerkoor Leale ja Tartu Üliõpilassegakoor. „Kokkusaamine omavahel õlletelgis oli pisike, kuid lõõgastav üllatus“, kiitsid lauljad enne suure peo algust.

	Tartu oli ja on laulev linn. Tartlased on läbi aegade olnud muusikalembene rahvas. Siin, ka Emajõe Ateenas ja Põhjala Heidelbergiks ülistatud Euroopa mastaabis suures ülikoolilinnas pandi 129 aastat tagasi alus eestlaste üldlaulupidude traditsioonile.

**Eestlane olla...** 

... Ukrainas on tunduvalt keerulisem kui Eestis, Rootsis, Soomes jm lääne maailmas. Siiski pole meie suguvennad seal kaugel soojal maal päriselt kadunud.

	Sellest annab tunnistust I Eesti Päevade korraldamine Krimmis Petrovkas ja Krasnodarskas 12.–14.06.1998, kuhu grupp ESLi liikmeid 8.06 varahommikul teed alustasid, viimaks kunstilist külakosti ja kodumaa hingust.

1\. märtsil 1994 loodi Ukrainas Eesti Selts, mis 21 asutajaliikmelt kasvas 300-liikmeliseks. Seltsi esimees on Jaan Kõrvel. Ukraina Eesti Seltsi üheks töösuunaks on uurida eestlaskonna ajalugu, koguda nii arhiivimaterjale kui esemeid. Seltsi keskus asub Kiievis, kuid haruseltsid on juba loodud Harkovis, Lvovis, Odessas, Simferoopolis, Sevastoopolis. Tegutseb naisansambel, mis pürib siiski kooriks. 

Eesti päevade peaüritused toimusid kahes paigas: näitus ja kontsert Petrovkas uhkes kuluurimajas, Krasnodarkas jumalateenistus surnuaias, õhtusöök ja simman.	

	Kohal olid nii Krimmi Autonoomse Vabariigi kutruuriministri asetäitja kui Eesti Vabariigi Kultuuriministeeriumi kantsler hr Sõgel. Sõna anti ka Läti, Leedu ning Rootsi Eesti Seltside esindajatele.

	Kontsert algas ukrainlaste esinemisega. Pärast seda tuli teha vaheaeg, sest istutud oli pikalt ja kuumus saalis tõusis kindlasti üle 40 kraadi. Juba esimeses osas olid esinemisnumbrid teadustatud ka eesti keeles. 

Seda ülesannet nõustus käigupealt tegema Valli Ilvik. Teises osas tuli tal vene keeles eestlaste esinemised sisse juhatada. Koor esitas Valli Ilviku juhatusel isamaalisi laule, mis kuulajad püsti tõstis. Seejärel astus lavale Tartu 1\. Muusikakooli õpetaja Lehti Anja juhatatud laste akordioniansambel. Laste muusikapalad ja rahvalaulud leidsid sooja poolehoiu. Tartu Tantsuklubi noored alustasid oma esinemist lõõtspilli saatel märkamatult saalist lavale tulles. Tantsud meeldisid publikule väga ja tormiline aplaus tõusis kui toodi partnerid saalist – nii sai tants selgeks ka osale publikust. Eestlased olid võitnud inimeste südamed oma esinemise loomulikkuse ja rahvapärasusega. Vaheajal ja pärast kontserti olid rahvariietes eesti neiud ja noormehed tähelepanu keskpunktis, nendega taheti ühe pildi peale ja juttu ajada.

	Jumalateenistus järgmisel päeval Krasnodarka kalmistul jättis sügava mulje kõigile kohalviibijaile. Villu Jürjo pidas palve ja jutluse, ristis nii vanu kui noori, andis armulauda ja õnnistas koosolijaid. Koor laulis. Armutu päike kõrvetas pealael, ühtegi puud polnud varju andmas, kare stepirohi kriipis jalgu, ümberringi hauakivid eesti, ukraina ja vene nimedega. Oli tunda inimeste tänulikkust.

	Pärast pidustusi sõitis meie grupp Jaltasse, mis asus Krimmi lõunarannikul. Püüdsime poolteise päevaga näha nii palju kui võimalik, elada sisse kuulsa kuurordi melusse. Siingi kohtasime eestlast, kuid nüüd juba kaasaegset. Allar Koitmäe on kapten laeval, kus on avatud baar, restoran ja kasiino. Laulsime seal kodumaiseid merelaule, mis ka kohalikku publikut köitsid. 

	Tagasiteel nautisime Kiievi põnevamaid vaatamisväärsusi.

	Saime rikkamaks teadmisest, et eestlane olla on uhke ja hää ka väljaspool Eestimaa piire elades.

**V suvekool Puurmanis 29.07 – 02.08.1998**   

Kas sa oled end Puurmani laagrisse juba kirja pannud? Raha ära maksnud? Küsi registreerimislehte oma koorijuhilt\! Püüa võimalikult ruttu end regitreerida, sest juulis ei võeta enam kedagi jutule (puhkus\!) 

/Laulukuller juunis 1998, nr.12/

	Seekord:

* suur segakoor (Ants Soots, Valli Ilvik)

* kergemuusikakoor (Peeter Perens, Ain Tarro)

* rahvalaulukoor (Allar Jakobson, Ara Bander)

* kirikumuusika ansambel (Lilyan Kaiv)

* solfeedžo (Ain Tarro)

* hääleseade (Elena Suik, Peeter Perens)

* suvekoolilaulude konkurss

* peoõhtud

N  „Spordi ja muusika duell“

R „Stiiliõhtu õlle- ja veinilauludega“

L „Lossirahva aiapidu (soovitav riietus 18.-19. sajandist)

Viimasel päeval väljasõit Palamusele

* kontsert – jumalateenistus Palamuse kirikus

  * Oskar Lutsu muuseumi külastamine

  * suvekooli lõppkontsert Palamuse lauluväljakul

  * apteegist saab osta „Punzli eli“

* igasuguseid üllatusi (Veljo Tormis\!)

* dirigeerimine (Ants Soots, Lilyan Kaiv)

* üliõpilaste koor (Peter Perens)

* Eesti koolinoorte segakoor (Taavi Esko, Kadri Leppoja, Maido Saar)

Üheks päevaks sõitis Puurmanisse kokku ka ESLi segakoor. Kuna koori peadirigent Kuno Areng oli sel ajal seotud teiste tegemistega, töötas kooriga Lilyan Kaiv. Koor alustas G. Faure Requiemi õppimisega, mille ettekanne on novembris Kaarli kirikus Tallinnas.

	Kõik õhtud laagris olid omanäolised. Esimese õhtu sisustas meesansambel VIIES RATAS (teatri Vanemuine meeslauljad), kes oma mõnusa ja hea muusikalise maitsega kuulajate südamed võitis. Teisel õhtul tehti endale ise elu lõbusaks; nimelt kuulutati välja õlle- ja veinilaulude võistlus, mille tihedas rebimises võitis Leedu eestlaste esindus, kes laagrist esmakordselt osa võtsid. 

	Oodatuim (ja traditsiooniks saamas) oli laupäevaõhtune lossirahva aiapidu, mille juhatas sisse Kalmetu vilistlaskoor, riietatuna stiilseisse rõivasse, lauldes sellega sobivaid laule. Lapsed olid samuti õppinud laule ja mänge Anu-Mai Lillo ja Jana Perensi juhendamisel. Kuulajad- vaatajad kutsuti koos lastega ringmängu, need õpetati samas selgeks ja tunti ka neid mängides mõnu.

Õhtu lõppes hämaruse saabudes, kui Kalmetu koor laulis oma viimase laulu ja selle saatel kutsuti kõikide kooride esindajaid võtma oma küünal ja asetama see kas lossiparki või järve kaldale, et see tuluke kutsuks ikka ja jälle lauljaid kokku tulema, ühiselt laulma ja ennast harima. 

	Pühapäeval viis mitu lõõtsaga bussi laagrirahva Arno – Teele – Tootsi maile Palamusele. Kontsert-jumalateenistus Palamuse kirikus ja lõppkontsert lauluväljakul olid vääriliseks akordiks seekordsele suvekoolile.

	Selle suvise Puurmani suvekooli üheks tähtsündmuseks võis kindlalt pidada kohtumist helilooja  Veljo Tormisega. Paljudele ole see esimene kohtumine laulupidudel palju lauldud ja tuntud mehega. Tema proovi tulijad said ettekujutuse ehtsa rahvalaulu laulmisest. Eeslauljateks olid nii Veljo Tormis kui proovist osavõtjad.

	Puurmani suvekoolis asutati Eesti Koolinoorte Segakoor, kes Veljo Tormise pulmalaule õppis. 

	Tänu Loo kammerkoorile jõudsid Puurmanisse suvekooli särgid. Aitäh teile\!

	Ja veel – Eesti kooriühingu esimees Ants Soots tegi elevust tekitava ettepaneku võtta kooriinimeste jaoks kasutusele uudissõna „koorik“.

 **ESLi volikogu 4\. sünnipäeva tähistamine** 

	ESLi volikogu toimus 14.11.1998 Pärnu õpilasmajas. 

	Eelnevalt ütles Toomas Kams, et vaevalt sai ESL ära registreerida, kui riigikogu võttis vastu uue seaduse ning põhikirja tuleb sisse viia vajalikud muudatused.

	Juba pikka aega on aru saadud, et ESLi  32–liikmeline juhatus on liiga kohmakas ja kallis. Ainuüksi sõidukulude peale kulub aastas kenake summa. Seepärast on tarvis vähendada juhatuse liikmete arvu  5–8. Juhatuse kõrvale võiks luua 15 liikmelise ESLi Nõukogu (sinna kuuluks igast maakonnast üks esindaja). Nõukogu käiks koos harvemini ning tegeleks põhiliselt laulupidude, Tuljaku võistulaulmise ning Puurmani suvekooli ja Rõuge talvekooli kontseptsiooni paikapanemisega.

	Ja veel: enne sõda oli heaks tavaks, et laulupidudest said osa võtta need koorid, kes kuulusid vastavate liitude või seltside juurde. Kooride Presidentide Nõukogus on taas seda mõtet kaalutud ja leitakse, et tulevastel laulupidudel peaks selline printsiip kindlasti käivituma.

	Tänaseks on kõik Eesti mees- ja naiskoorid liitunud oma ühingutesse, segakoorid aga väga tagasihoidlikult.

	Volikogus Pärnus tehti põhikirjalisi muudatusi, valiti uus juhatus, muusika- ja majandusnõukoda.

**Juhatus:** 

1) Endriko Võrklaev (esimees) /Tartu, Tallinn, Saaremaa/

2) Sirje Päss /Valga/

3) Ingrid Kostabi /Võrumaa, Rõuge/

4) Valli Ilvik /Tartu/

5) Anu-Mai Lillo /Tartu/

**Muusikanõukoda**

1) Valli Ilvik (esimees)

2) Tiiu Millistfer /Tartu/

3) Ester Ratassepp /Põlva/

4) Ara Bander /Võru/

5) Tiina Savisaar /Tallinn/

**Majandusnõukoda** (kontaktisikud kohtadel)

1) Endriko Võrklaev (esimees)

2) Rein Annamaa /Jõgevamaa, Puurmani/

3) Ülle Sok /Võru/

4) Milla Leemet /Tallinn/

5) Lea Purga /Rapla/

**Revisjonikomisjon** 

1) Toomas Kams (esimees)

2) Harri Sakjas /Jõgeva/

3) Endla Raud /Tallinn/

Peale aruandmist ja valimisi esinesid ESLi segakoor Kuno Arengu juhatusel ning Tartu Akordioniorkester Uno Arro juhatusel.

Jõudu uuele juhatuse esimehele Endriko Võrklaevale (sünnilt saarlane, alaline elukoht Tallinnas, õppinud Tartu Ülikoolis majandust, momendil töötab Tartus). Ja tänu 4-aastase tegevuse eest ESLi juhtimisel Toomas Kamsile\! Tuhat tänu ka Eha Jakobsonile, „Laulukullerite“ nr 1-14 toimetajale (1995-1999). Alates 15\. numbrist on „Laulukulleril“ uued tegijad.

**Gustav Ernesaks 90**

ESLi korraldatud juubelikontsertide seeria algas Tartus 28.11.1998, mil ülikooli aulas esinesid koolinoorte segakoorid: Kuusalu Keskkooli segakoor (Taavi Esko), H. Treffneri Güumnaasiumi segakoor (Ülle Keerberg), M. Härma Gümnaasiumi segakoor. (Kadri Leppoja), Eesti Koolinoorte Segakoor (Taavi Esko ja Kadri Leppoja). Noori värskeid hääli kuulates ja nende laululustiga kaasa minnes võis end tabada mõttelt, et Eesti koorimuusika traditsioonid on heades kätes. Ei saa kuidagi nõustuda nutuste sõnumitega, et meie kooridel pole järelkasvu.

	29.11.1998 jätkasid samas paigas sega-, mees- ja naiskoorid: Ugandi (Valli Ilvik, Lilyan Kaiv), EMA Koolimuusika Instituudi naiskoor (Ants Sööt, Hanna Renter-Reintamm, Olev Oja), Elva Kammerkoor (Eva Rebane), Eesti Õpetajate Meeskoor (Tõnu Kuljus). Ühislaule juhatasid Riho Leppoja ja Olev Oja.

**Advendilaulmised**  

...toimusid kõikjal üle Eestimaa. Laulda tuli ka jõulude ajal, aasta kõige kaunimal pühal kõikidel  kooridel palju. Nii said lauljad ja kuulajad taas tänu laulule kokku. Jätkugu neid kokkusaamisi ka uuel aastal tublisti\! Laulmiskirg erinevalt raha ja võimu omast ei hukuta inimest, tee teda kadedaks ega kurjaks. Laul aitab meil nii mõnestki murest üle saada, olla pisutki eemal ajastu ahistavatest asjadest. Seepärast tahtkem kõige kiuste laulda\! 

	Aastalõppu kroonisid ESLi traditsioonilised advendikontserdid Tallinna Jaani kirikus, Võru Katariina kirikus, Tartu Peetri kirikus.

 **1999 – aastatuhande lõpp**   

**II  talvepäevad Võrumaal, Rõuges  29\. – 31.01.1999**  

Taas Rõuges, taas väga külm ilm. Talvepäevadele tulid segakooride lauljad, dirigendid,  lapsed Eestimaa  eri  paikadest. Kohapealne toimetamine oli nagu eelmiselgi aastal Ingrid Kostabi õlul.

Reedel toimus kolme-tunnine C. Kreegi Reekviemi ja W.A. Mozarti Requiemi proov (Lilyan Kaiv). 

Kell 19 toimus Rõuge Rahvamajas Valgamaa segakoori Rõõm ja Valga kammerkoori kontsert, tutvustati Valgamaa kooride olukorda. Kogu tegevust juhtis Sirje Päss.

Pidulikul õhtul osales ka Rõuge valla volikogu esimees hr Kukk.

Õnnitlused koos uhke lillekimbuega ulatas Enriko Võrklaev, ESLi juhatuse esimees, Kambja kooriliikumise hingele Hilja Neumannile tema 65\. sünnipäeva puhul.

Peale kontserti sai kuni keskööni tantsu keerutada Marika Reinholdi ansambli saatel.

	30.01

Kell 8.30 hommikusöök kooli sööklas

Kell 10.00  mõttetalgud teemal  „Lauluseltside ellujäämise õpetus“ („Laulukuller“ nr 12 Külli Salumäe artikkel). Mõttetööd suunas autor ise ning arupidamise tulemus oli huvitav, püstitati probleeme ning otsiti probleemidele lahendust (vt „Laulukuller“ nr 14).

Kell 12.00 valiku võimalus: solfedžo ja muusikateooria (Ain Tarro), oratooriumikoor (Lilyan Kaiv) või talvelõbud.

Kell.14.00 lõunasöök

Kell 16.00 ühislaulmine (viis läbi Sirje Päss) – teemaks talvelaulud. Selleks puhuks oli koostatud laulik.

Kell 18.00 taas oratooriumikoori proov ning märkamatult oli maja siginat – sagiinat täis, saabusid meeskoorid\!

Kell 20.00  astusid üles  EMLSi Tallinna (Kuno Areng, Jüri Rent) ja Tartu meeskoorid (Alo Ritsing, Made Ritsing), Võru Meeskoor (Heino Pehk) nii eraldi kui ka ühendkoorina ( 44+47+27=118 meest),  publikut \+ talvepäevade osalejaid ca 300 inimest. Kohalik rahvas on avastanud Rõuge talvepäevad ning osales usinasti kõikidel õhtustel üritustel. Meeskooridele tänutäheks purk õlut igale mehele ESLi poolt ning oldigi tantsuks valmis. Tantsumuusikat pakkus kohalik ansambel „Vesioinas“.          

Pühapäeva hommikul – (nagu ikka) 8.30 hommikusöök. Kell 11.00 kontsert-jumalateenistus Rõuge kirikus, laulis „Camerata Universitatis“ (Seidi Mutso) Tartust.

Kell 13.00 ühislaulmine – juhendas Valli Ilvik, klaveril Endel Jukk. Tuljaku võistulaulmise järjekorra loosimine ning kontsert, kus esinesid Tartu akordionistid, talvepäevadel osalenud noorlauljad ja lapsed (19). Eriprogrammi lastele viisid läbi Endla Piiritalo (Rõuge kooli õpetaja) ja Ain Tarro (Tartu Õpetajate Seminari õppejõud). Peale lõunasööki sai teoks 2- tunni pikune oratooriumikoori proov ja oligi aeg öelda suur tänu korraldajatele, osavõtjatele ning tõdeda fakti, et kohtume taas aasta pärast\!

					**Leedus**

19.–21.02.1999 Leedu Eesti Seltsi kutsel Vilniuses. Esimesel päeval toimus Vilniuse linnaekskursioon, õhtul vaatasime balletti „Copelia“ ooperiteatris.

2.02. külastasime raamatumessi, Rahvustemajas kohtusime Leedu Eesti Seltsi ansambliga.

Kell. 15.30 võeti ESLi delegatsioon vastu Eesti Saatkonnas. 

Viimasel päeval kontsert-jumalateenistus Vilniuse Luteri kirikus, peale seda kohtumine Leedu Eesti Seltsiga „Sandori“ saalis. Reisiga tähistati Eesti Vabariigi aastapäeva.

				**Miina Härma 135**

„Tuljaku“ võistulaulmine Tartus 26.–27.02.1999, ikka Tartu Õpetajate Seminaris (Salme 1A). Ühtlasi tähistati ka Rudolf Tobiase 125., Cyrillus Kreegi 110., Riho Pätsi 100., Gustav Ernesaksa 90\. sünniaastapäevi ning Ülo Vinteri 75\. ja Olev Sau 70\. juubelit nende loomingu esitamisega.

**Võistulaulmine 6 grupis 26.02**

**F –** grupp –  segaansamblid (kuni 12 lauljat)

**E** – grupp – üldkoolide koorid

**D** – grupp – muusikakoolide ja ülelinnalised koorid

**C** – grupp – III kategooria pretendendid

**B** – grupp – II kategooria pretendendid

**A** – grupp – I kategooria pretendendid

Nõuded kavale: 

A, B ja C grupil (*á cappella* 3– 4 laulu). A ja B grupil R. Tobiase, C. Kreegi või G. Ernesaksa laul. C grupp G. Ernesaksa, O. Sau või R. Pätsi laul, D grupil Ü. Vinteri või G. Ernesaksa laul E grupil R. Pätsi või G. Ernesaksa laul.

Kolmandaks laul vabal valikul. 

Neljandaks M. Härma „Tuljak“ (G-duuris) nendele, kes soovivad osaleda võistulaulmisel.

F-grupp (*á cappella* 3 laulu).

1. Kohustuslik laul – V. Tormis „Kui mina alles noor veel olin (1999 ÜL)

2. M. Härma laul

3. Laul vabal valikul

Osales 30 kollektiivi.

Žürii: esimees Venno Laul, liikmed Ants Soots, Ants Üleoja, Uno Uiga, Valli Ilvik, Hendrik Vestmann, Liidia Konsa (sekretär) andis järgmised tulemused:

A grupi võitja Vanalinna Segakoor (Lauri Aav), Tallinn

B grupp – Tartu Ülikooli Kunstide Osakonna kammerkoor (Seidi Mutso)

C grupis I kohta välja ei antud

D grupis võidutses Eesti Koolinoorte Segakoor (Taavi Esko)

E grupi parim oli Miina Härma Gümnaasiumi segakoor (Kadri Leppoja)

Parima „Tuljaku“ esitaja preemia sai täiskasvanute hulgas Viljandi kammerkoor (Ingrid Rammu). Koolinoorte parima „Tuljaku“ esitas Tartu Noortekoor (Riho Leppoja). Parimale koolikoorile anti  Ülle Paapi valmistatud nahkalbum (rändauhind).

F gruppi – ansamblite kategooriat ei  avatud, sest oli vähe soovijaid.

Erinevalt eelmistest aastatest ei kuulutatud konkursi võitjat välja õpetajate seminaris, vaid alles õhtul Tartu Ülikooli aulas. Samas esinesid ka Riiklik Akadeemiline meeskoor (RAM) Ants Sootsi juhatusel, üritusel toimus veel Eduard Tubina plaadi presentatsioon. Lavaõiguse said kaks varasematel aastatel Tuljaku lauluvõistluse võitnud koori: Paide kammerkoor ja segakoor Ugandi.

Hoogne piduõhtu peeti Vanemuise teatri kohvikus.

21\. märtsil 1999 andis Eesti Segakooride Liidu segakoor kontserdi Võru „Kandles“, juhatasid Kuno Areng ja Lilyan Kaiv.

				**Peterburis**

12.–14.05.1999 ESLi plaanis on taastada sidemed endise Nõukogude Liidu territooriumil elavate eestlastega. Läänes elav eestlane ei vaja sellist hingelist toetust kui idas elav eestlane. Seetõttu saigi see sõit ette võetud.

Anti kontsert Püha Mihhaili kirikus Vassili saarel ning teoks sai kohtumine Eesti Seltsi ja segakooriga. Seati plaane edaspidiseks.

				**Jannseni päevad**

ESL koos Vanemuise Seltsiga tähistas 1\. juunil J.V. Jannseni 180\. sünniaastapäeva teaduskonverentsiga Toomel, Tartu Ülikooli ajaloomuuseumi valges saalis. Laulis Vanemuise Seltsi segakoor Valli Ilviku juhatusel. Tartu Linnamuuseumi kogudest oli välja pandud näitus 1869\. aastal Tartus peetud esimesest laulupeost.

Eelnevalt 15\. mail oli ürituse keskpunkt Jannseni majamuuseumis Pärnus. 16\. mail (Johann Voldemar Jannseni sünnipäev) mälestushetk Raadi kalmistul, tema kalmul ja kontsert Tartus, Peetri kirikus.

				**Cimze Seminari aastapäev 5.06.1999**

Tänavu sai 150-aastaseks Valga ehk Cimze seminar, aastapäeva tähistati nii Valgas kui ka Valkas. Eesti poolt ESLi finantseerimisel osalesid Tuljaku võistulaulmistel edukalt esinenud koorid.

Juubilar oli ka Jānis Cimze (seminari asutaja direktor). J. Cimze juhitud seminaris 40 tegevusaasta jooksul said hea pedagoogilise ja muusikalise hariduse ligi 120 eestlast.

3\. juulil möödus J.Cimze enda sünnist 185 aastat, I Eesti Üldlaulupeost aga 130 aastat.

Et kõik need tähtpäevad on meelespidamist väärt, kavandas Eesti Segakooride Liit koos teiste korraldajatega mitmeid ettevõtmisi.

5\. juunil kell 13 kooride kontsert Valga kirikus, kus esinesid segakoorid Tartust, Elvast, Võrust, Alatskivilt, Kalmetult, Kambjast ja Valgast. Selle kontserdiga tänati J. Cimzet sellegi eest, et ta annetas raha kiriku oreli ehitamiseks.

Pärast kontserti siirdusid Eesti koorid Luke kalmistule J. Cimze hauale, kus ühiselt austati õpetajate õpetajat küünalde süütamise ja laulmisega.

 Külastati ka Valka Koduloomuseumi, mille hoones asus endine seminar.

Eesti ja Läti saavad kokku Valka lauluväljakul, kus algusega kell 19 toimus suur galakontsert. Peo lõpetas Vidzeme regiooni ühendatud puhkpilliorkester simmaniga.

Innukalt lõi kaasa ka Valga Keskraamatukogu, kus oli vaatamiseks väljas näitus Jānis Cimze seminari lõpetajatest. 

Eesti poolne juht oli Sirje Päss, Valgas elav ESLi juhatuse liige.

Vanemuise Seltsi kirjastus ESLi tellimisel ja finantseerimisel andis välja trükise „Jānis Cimze ja Valga seminar Eesti kultuuriloos“, koostaja Valter Haamer.

		**Puurmani jälle segakooride päralt 29.07 – 01.08.1999.**

Kolmapäeval, 29.07 algas Puurmanis ESLi korraldatud segakoorilauljate suvekool.

Arvult kuuendasse suvekooli tuli üle kahesaja laulja kogu Eestist. Suvekooli korraldamist toetasid Eesti Kultuurkapital, Tartu- ja Jõgevamaa Omavalitsusliit, Tartu Maavalitsus, Puurmani vallavalitsus.

**Kümme uut  koorilaulu**

Tänavusele suvekoolile andis erilise ilme Eesti heliloojate värskete segakoorilaulude õppimine. ESLi tänavu korraldatud uute segakoorilaulude konkursile laekus kümme tööd, mille suvekooli uudisloomingukoor Peter Perens  juniori käe all selgeks õppis ja  ette kandis. Kolmele parimale laulule olid ette nähtud rahalised preemiad. 

„Usun, et preemiatest enam ergutas heliloojaid konkursil osalema see, et konkursilaulud avaldatakse trükis ja et lauludel, mida paljude kooride tuumikud juba tunnevad, on rohkem šansse käibele minna“, ütles ESLi muusikanõukoja juhataja, Tartu Maavalitsuse kultuurinõunik Valli Ilvik. „Selliseid konkursse pole viimase kümnekonna aasta jooksul korraldatud“.

Peale uudisloomingukoori tegutses suvekooli seltskonna- ja tarbelaulude koor Jana Perensi juhendamisel ning toimusid eri kooride kvartettidest koosneva ESLi segakoori proovid.

Koorilauljatega kaasas olevatele lastele oli oma programm: nendest ja kohalikest lastest koosnevat lastekoori juhendas Jana Perens. Lastega tegeles ka Puurmani kultuurimaja direktor Keiu Kess, kes mängis nendega igasuguseid rolle- ja situatsioonimänge; abiks olid ka  Heveli Pilt ja Lehte Anja.

Lisaks kooriproovidele toimusid suvekooli solfedžo- (Ain Tarro) ja hääleseade (Peeter Perens) tunnid. Valli Ilvik juhendas lauljate dirigeerimistunde.

Mõttetalgutel arutati äsjase üldlaulupeo üle. 

29.07 õhtul lauldi võistu õlle- ja veinilaule.

30.07 õhtul aga peeti maha lustakas karneval.

Uudisloomingukoori ja ESLi segakoori 31\. juuli esinemisega tähistati lossi ees kontserdiga maestro Kuno Arengu 70\. sünnipäeva. Juubilar ise saabus suvekooli pärast pikka bussireisi, Hispaanias toimunud Euroopa laulunädalalt.

Lastekoor õppis Riho Pätsi loomingut, kelle sünnist möödus 100 aastat.

1\. augustil sõideti Viljandisse. Lõppkontsert toimus Pauluse kirikus.

				**ESL  5-aastane** 

 Eesti Segakooride Liidu volikogu toimus koos liidu viienda sünnipäevaga 6.11.1999 Rapla Maavalitsuse saalis.

Esindatud oli 91 volinikku. Piduliku koosoleku avas ja seda juhatas ESLi juhatuse esimees Enriko Võrklaev. Ta andis ülevaate sellest, kust tulevad rahalised vahendid ja kuidas neid kasutatakse. Viidi läbi kaks vajalikku hääletust. ESLi juhatusse valiti Anu-Mai Lillo asemele asendusliikmena Mai Muttika (Viljandi segakoorist Koit), kes ühtlasi jääb ka Viljandimaa kontaktisikuks ja muusikanõukoja liikmeks, lisati Õie Liiv (Leale dirigent Lihulast), edaspidi ka  Läänemaa kontaktisik.

Ajaloolise tagasivaate koos „vahelugemistega“ esitas Valli Ilvik, keda võib julgelt nimetada „ämmaemandaks“ – Eha Jakobsoni väide.

Vahelugemisteks kutsus ta rahva ette inimesed, kes olid ühel või teisel etapil tublid kaasaaitajad olnud.

Organisatsioon, oma elujõudu tõestanud lapsuke, võttis sünnipäevaõnnitlusi vastu Naislauluseltsilt ja Meestelauluseltsilt, tervitama oli tulnud ka kaitseliidu esindaja. Kooriühingu poolt esines tõsise ja sisuka sõnavõtuga Ants Soots, kes kuulub ka Kultuurkapitali uue nõukogu koosseisu ja kelle nõuanded kulusid marjaks ära. 

Pärast volikogu kolmetunnist koosolekut kutsuti rahvas palmisaali väikesele banketile. Peeti kõnesid, joodi šampust ja krõbistati soolapähkleid. Nagu ikka ei saadud läbi ühislauluta. Kõrges palmisaalis kõlasid need kenasti.

Õhtul kell kuus ootas kõiki pidulik jumalateenistus Rapla kirikus, kus seekord laulsid Loo kammerkoor Mareks Lobe ja Tartu Õpetajate Seminari segakoor Tiiu Millistferi juhatusel. Pastor Mihkel Kukk õnnistas ESLi kauni verivärske lipu.

Kui kooride esinemine toimus altari ees, siis suur koor, mis ühendas endas nii volikogu liikmeid kui ka kaht eelpoolnimetatud koori, laulis jumalateenistuse lõpul kooripealsel G. Ernesaksa „Mu isamaa on minu arm“ ja P. Sarapiku „Ta lendab mesipuu poole“. Võimas laul kõlas kiriku võlvide all ja lõpetas väärikalt seekordse juubelihõngulise volikogu.

Et selline pidulik ja hästi organiseeritud üritus teoks sai, olid „süüdi“ Rapla maakonna kultuuriinimesed Lea Purga ja Marju Sarv Rapla Maavalitsusest ning Urve Uusberg Rapla  Ühisgümnaasiumist. Palju tänu teile\!

ESLi volikogu otsustas muuta alates 1999/2000. tööaastast segakooride liidu liikmemaksude tasumise korda ja summasid: õpilased, üliõpilased ja pensionärid 10 krooni aastas, teised 25 krooni aastas. ESLi juhatuse palvel tuleks kooridel seista hea selle eest, et hooaja liikmemaks jõuaks ESLi kalendriaasta lõpuks.

Üha olulisemaks on muutunud ka kooride harimine autorikaitse teemadel. Samuti tunnevad paljud liikmeskoorid vajadust majandusalaste teadmiste (maksustamine, aruannete esitamine jms) kohta. ESL plaanib hakata korraldama liikmeid huvitavatel teemadel kursusi või teabepäevi.

Volikogul leiti ka, et edaspidi tuleb tihendada sidemeid Eesti Meestelaulu Seltsi ja Eesti Naislaulu Seltsiga. Täpsemalt soovitakse sel teemal kuulata lauljate arvamusi Rõuge talvepäevadel.

Kinnitati ka ESLi tegevuskava 2000\. aastaks ning uus juhatus (st lisati kaks uut  liiget: Mai Muttika juhatusse ja Õie Liiv muusikanõukotta.)

				**Muusikalised advendid**

Koorid tõid detsembris jõulurõõmu nii linnas kui maal.

20.11.199.a.  I advendil oma 50.esinemisega tähistas Riia  eesti segakoor „Leelo“ oma 10.-ndat tegutsemisaastat „Ave soli“ kirikus.

See „Leelo“ on ESL-i liikmeskoor, käinud tihti Eestis, osa võtnud laulupidudest ning saanud sõpradeks segakooriga „Helitron“ ja meeskooriga „Runo“ (Tallinnast), „Leelo“ tegevust on toetanud Eesti Kultuurkapital.

Õnnitlusi viis Riiga ESL-i muusikajuht Valli Ilvik.

I advendil  korraldas ESL advendi kontserdi ka Põltsamaa kirikus.

28.11.1999 tähistas ESL C. Kreegi 110 sünnipäeva kontserdiga Tartus TÜ aulas. Esinesid Tartu Õpetajate Seminari segakoor ja segaansambel (Tiiu Millistfer), Tartu Ülikooli Kunstide osakonna kammerkoor (Seidi Mutso), Tartu Maarja koguduse kammerkoor Soli Deo Gloria (Tuuliki Aabmets), Nõo Reaalgümnaasiumi vilistlaste segaansambel (Kaie Tohver), Tartumaa segakoorid Seidi Mutso juhatusel esitasid 4 osa A.Öhrwalli tsüklist  Gaudete.

Peale kontserti mindi Raekoja platsile, et süüdata esimene küünal.

Purskkaevu äärele asetati nii palju advendiküünlaid, et need ei tahtnud kuidagi ära mahtuda.

Kontserdi korraldas Eesti Segakooride Liit, vastutas segakoor „Vanemuine“.

Helilooja tähtpäeva tähistati veel mitme kontserdi ja mälestusüritusega mujal Eestis.

Sünnipäevapidustuste keskpunkt oli Haapsalus, kus helilooja elas. Esmalt käisid koorilauljad ja kultuuritegelased C. Kreegi mälestussamba juures Väikese viigi kaldal ja tema haual Haapsalu vanal kalmistul.

Austusavaldusena Ridala vallas sündinud heliloojale süütasid Ridala vallavanem Raul Tammet ja kultuurinõunik Maire Vilbas mälestusküünla Cyrillus Kreegi sünnikohas Saanikal, kus 20 aastat tagasi avati mälestuskivi.

Sama päeva õhtul toimus C. Kreegi mälestuskontsert Haapsalus Wiedemanni Gümnaasiumis. Juubelipidustuste lõppüritusel, kontserdil Haapsalu Toomkirikus 5\. detsembril esinesid Vabariiklik Koorijuhtide segakoor, segakoor Ugandi, Eesti Muusikaakadeemia segakoor, Tallinna Kammerkoor (suurt ühendkoori juhatasid Ants Üleoja, Kuno Areng, Jüri Rent, Valli Ilvik ja Aivar Leštšinski), helilooja elust kõneles Tiia Järg.

Samad koorid esinesid päev varem 4.12 ka Tallinnas Estonia kontserdisaalis. Tallinna kontserdilt tegi otseülekane Klassikaraadio. Kõik koorid kandsid ühiselt ette C. Kreegi 4 Taaveti laulu, 3 osa Requiemist ning laulud „Meie  err“, „Sirisege sirbikesed“, „Oles mo heli ennitses“ ja  „Ma kõndisin vainul“. 

4.12.1999 toimus ESLi advendikontsert Tallinna Jaani kirikus. Õpetaja Toomas Paul pidas teenistuse. Laulsid segakoor Helitron (Evi Eespere, Veronika Portsmuth), Tartu Maarja koguduse kammerkoor Soli  Deo Gloria (Tuuliki Aabmets), Tartu Üliõpilassegakoor (Valli Ilvik), Tuuliki Aabmets (orel).

II advendil (4. detsembril) esinesid ESL-i koorid ka Vastseliina kirikus. Jumalateenistuse viis läbi kohalik kirikuõpetaja Toivo Hollo, orelil mängis Võru praostkonna muusikajuht Elviira Varik-Žabroski, kes saatis ka kaht koorilaulu. Esinesid Võru segakoor Tervis (Ara Bander), Põltsamaa segakoor Heli (Sirje-Reet Georg), Vastseliina kammerkoor (Ruta Veski), Rõuge ja Vastseliina Ühendkoor Volore (Ingrid Kostabi), Antsla segakoor (Eda Hirson), Kolepi segakoor (Ako Tamra).

Umbes  120-liikmeline ühendkoor täitis Vastseliina kiriku altariesisel.

Võru segakoor Tervis viis jõulurõõmu ka neile, kes ise kontserti kuulama tulla ei saanud: 

13.12. esineti Võrumaa haiglas ja

17.12 Kääpa hooldekodus.

18.12 toimus Tartus kooride peamine kontsert nagu tavaliselt Peetri kirikus, kus sel korral esitati rootsi helilooja Andrus Öhrwalli eesti ja ladina keelset jõulukantaati „Rõõmustage – Gaudete“. Tartu segakoore saatis Vanemuise orkestrantide trio (kaks flööti ja oboe). Juhatas Seidi Mutso.

Kolme lauluga esines kontserdil ka Tartu Ülikooli Kunstide osakonna kammerkoor (Seidi Mutso).

Kontsert-jumalateenistusel teenis õpetaja Kalle Mesila.

17.–19.12.1999 Juhan Aaviku 100\. sünniaastapäeva tähistav reis Vilniusse. Laupäeva pärastlõunal oli Vilniuse luteri kirikus eestikeelne kontsert–jumalateenistus, laulis Leedu eestlaste ansambel, meie poolt mängisid Tartu I Muusikakooli keelpilliõpetajad ja õpilased. Merit Pastak (sopran) laulis J. Aaviku laule, orelil Tuuliki Aabmets. Teenis Tartu Maarja koguduse õpetaja Villu Jürjo.

Pärast kontserti liiguti Vilniuse rahvuste majja, mille Leedu valitsus on vähemusrahvustele kasutada andnud.

Leedus elavatele eesti lastele ja Eestist tulnud külalistele (st meile) oli Leedu eestlaskond valmistanud ka kenad jõulupakid. Jõulupidu on Leedu eestlaste üks peamisi pidusid, kus osalevad saatkonna ja eesti seltsi inimesed.

Reisi kolmanda päeva hommikul paluti meid Eesti saatkonda, kus reisiseltskond esines saatkonna töötajatele Juhan Aaviku loominguga.

				**2000 – laulusajandile vastu**   

Elame aastatuhandete vahetumise ajal: pika ja veniva 1999 asemel tuleb kirjutada lühike ja  lööv 2000\. Ja mis siis? Mis sellest siis ikka muutub? Muusika ja laulu jaoks jäävad arvutirikked, segadused lennujuhtimises või hirm milleeniumiterrorismi või maailma lõpu ees võõrasteks muredeks.

Laul ja muusika püsivad hoolimata aastanumbritest, lennukitest ja arvutitest. 2000 saab 2001 ja nii edasi.

				**Aleksander Läte 140**  

15.01.2000 kontsert Nõo kirikus Segakoor Ugandi poolt kanti ette A. Läte kantaat „Rändaja ja tähed“, juhatas Valli Ilvik, orelil Lenel Rand, solist Elena Suik. Kaastegev Nõo kiriku meesansambel.

20.02.2000 Vabariigi aastapäeva eel oli Valga Muusikakoolis suur koorilaulupäev.

Kontserdi peaesinejad olid Lõuna-Eesti koorijuhtide ja muusikaõpetajate segakoor Ugandi ja Valga Rõõm, kaastegevad Valga kammerkoor ja segaansamblid, solistid EMA magistrant Tatjana Romanova ja külalisdirigent Orwar Eriksson.

Kontserdil tõi tervitusi ja rääkis ESLi ettevõtmistest juhatuse esimees Endriko Võrklaev. Kuulajad said teada, et möödunud aastal korraldatud uute segakoorilaulude konkursile laekus autoritelt 10 tööd. Segakoorilauljate suvekoolis Puurmanis kanti need ette ja võidulaulu lauldakse ka sel kontserdil.

26.02 toimub Tartus Õpetajate Seminaris aga võistulaulmine „Uus Tuljak“, kus püütakse leida senisele „Tuljakule“ mantlipärija.

Ugandi peadirigent Valli Ilvik andis teada, et eelmisel päeval (19.02) käidi tutvumas Valga muuseumiga. Tehti kaks päeva tööd Valga muusikakoolis Rootsi dirigendi Orwar Erikssoni käe all.

Kontsert lõppes A. Läte kantaadiga „Rändajad ja tähed“, juhatas Valli Ilvik, klaveril Lenel Rand, solistid Tatjana Romanova (sopran), Orwar Eriksson (bariton), niisiis solistidena mari ja rootslane.

Kõneldi ka dirigent Peeter Liljest, kes oleks sel aastal saanud 50-aastaseks.

12\. jaanuaril möödus 140 aastat helilooja Aleksander Läte sünnist. 10\. septembril toimus veel üks kontsert A. Läte mälestuseks, sedapuhku Rõngu kirikus Tartumaal, kus esinesid Lõuna-Eesti koorijuhtide ja muusikaõpetajate segakoor Ugandi, Valga Rõõm ja Eesti Rahvusmeeskoor (RAM).

Segakoorid esitasid A. Läte kantaadi „Rändaja ja tähed“, kiriku pilgeni täis toonud RAM  kandis ette Läte ja tema kaasaegsete koorimuusikat. Peale kontserti panid lauljad lilli Läte hauale Rõngu kalmistul. Elu viimased aastad veetis A. Läte Rõngus. 

			**28.- 30.01.2000 III talvepäevad Rõuges**  

Talvepäevadel õpiti välis-eesti autorite uudisloomingut, peeti mõttetalguid, nauditi talvelõbusid.

Esimese õhtu programmi korraldasid Põlvamaa koorid, teisel õhtul esinesid Võru meeskoor, Viljandi meeskoor Sakala ja selle ansambel.

Tantsida sai kohaliku ansambli „Vesioinas“ saatel.

Mõttetalgutel räägiti dirigentide töötasudest, koostööst Eesti Meestelaulu Seltsi ja Eesti Naislaulu Seltsiga ning autorikaitsest, mis muutub üha aktuaalsemaks teemaks.

Koorilaulu rahu ja õigluse heaks oli kogu maailma kooride üleskutse levitada rahusõnumit 1999\. aasta lõpus ja 2000\. aasta alguses. Ettevõtmine sai alguse Põhja–Iirimaa poisi rahuunistusest. 12-aastane Shaun McLaughlin kirjutas koos viie sõbraga luuletuse „Üle lootuse silla“. Rootsi tehnoloogiaülikooli muusikaprofessor Jan Sandström lõi luuletusele muusika ning see laul on nüüd muutunud ülemaailmse rahuürituse keskpunktiks, haarates kaasa sadu koore erinevatest riikidest. Ürituse patroon oli  Rootsi kuninganna Silvia.

Eesti koorid õppisid laulu „Üle lootuste silla“ Rõuge talvepäevadel. Samadel talvepäevadel õpiti ka Ara Banderi laule (juhendas autor ise).

Lastele oli talvepäevadel eriprogramm (nendega tegeles Meeli Õunap Atsalamast).

Kolm päeva harjutasid ka noored akordionistid, kes esinesid oma kavaga pühapäeval 30\. jaanuaril talvepäevade lõpetamisel.

			**Koorifestival Uus Tuljak Tartus**

ESL, Eesti Kammerkooride Liit ja Eesti Heliloojate Liit korraldasid laupäeval, 26.02.2000 Tartus koorikonkursi „Uus Tuljak“, mis asendas iga-aastast „Tuljaku“ võistulaulmist.

Kohustuslikud lood olid 1999\. aasta uudisloomingu võistluselt saadud laulude hulgast.

Kuna põhirõhk oli uudisloomingul, siis „Tuljakut“ võistu ei lauldud.

Osales 24 koori ja 3 ansamblit. Kell 11 Tartu Õpetajate Seminaris toimunud eelvoorus valis kolmeliikmeline  žurii – esimees Ants Soots, liikmed Riina Roose, Maie Kivita – õhtusesse finaali pääsejad.

Finaalis (kel.19) Tartu Ülikooli aulas astus üles kaheksa koori, kõigist osalenud neljast grupist pääses vähemalt üks koor ka lõppvõistlusele. Suurimast ning kõige kõrgematasemelisest A grupist pääses finaali neli koori.

Kell 21 andis kauni kontserdi  meesansambel Duubel 7 Hirvo Surva juhendamisel ning kell 22 kuulutas žürii välja tulemused.

Ja võitjad olid: Peamiselt Tallinna kooridest koosnenud A grupis oli konkurents nii tugev, et žürii andis välja kaks esikohta: Tallinna Muusikakeskkooli kammerkoorile (dirigendid Evi ja René Eespere) ning peamiselt Eesti Muusikaakadeemia ja  Tallinna Muusikakeskkooli õppuritest koosnevale kammerkoorile Voces musicales (Risto Joost).

A grupis jõudis teisele kohale Tallinna Kammerkoori vilistlaskoor (Ants Üleoja, Maire Eliste) ja  kolmandale kohale Tallinna Kammerkoor (Margit Võsa, Aivar Leštšinski).

B ja C grupis astus üles rida väiksemaid koore kõikjalt üle Eesti.

B grupi parimaks tunnistati Abja kammerkoor (Ivi Harju).

C grupis võitis Põlva kammerkoor „ ...kevadest hetke“ (Heidi Ots).

F grupis (ansamblite hulgas) astus üles vaid kolm kollektiivi, millest paremaks pidas žürii Tartu Õpetajate Seminari segaansamblit (Tiiu Millistfer).

Žürii andis välja ka eripreemia parima kohustusliku laulu esitamise eest: F grupis kuulus see Tartu Õpetajate seminari segaansamblile ja C grupis kammerkoorile „  ...kevadist hetke“.

A grupis otsustas žürii anda eripreemia Tallinna Tehnikaülikooli kammerkoorile (Raimo Kangro „Veel üks“ eest) ja kammerkoorile Voces musicales (Tõnu Kõrvitsa „Nüüd läbi ööde ...“ eest).

B grupis eripreemiat välja ei antud.

Grand Prix vääriliseks hindas žurii kammerkoori Voces musicales, mille dirigent, EMA teise kursuse üliõpilane Risto Joost sai ka parima üliõpilasdirigendi preemia.

Publiku südame võitis Eesti Koolinoorte Segakoor, mis sai žuriilt samuti eripreemia.

Ants Sootsi sõnul andis konkurss pildi sellest, mis Eesti kooride hulgas toimub, sest võistulaulmisel osales ligi kolmkümmend sega- ja kammerkoori.

				**Infopäev  Viljandis**

15.03.2000 käis Eesti Segakooride Liidu delegatsioon Viljandis tutvustamas liidu tegemisi Mulgimaa koorijuhtidele. ESLi juhatuse esimees Endriko Võrklaev rääkis liidu rahastamisest. Muusikanõukoja esinaine Valli Ilvik selgitas autorikaitse küsimusi.

Samuti arutati novembris Viljandis toimuva  ESLi volikoguga seotut.

ESLi esindajad said ka ülevaate kohalikust koorielust: paar nädalat enne koosolekut tuli kokku Viljandi Eesti-Vene kultuuriseltsi segakoor, mida juhatab Pille Prost.

				

**Ilmus segakooride noodikogumik**

ESL üllitas märtsis esimese numbri noodikogumikust Laule segakoorile. Kogumikus on avaldatud nii täiesti uusi segakoorilaule kui ka tuntud talve- ja sünnipäevalaule ning spirituaale. Koostaja Valli Ilvik.

			**ESL tutvustas end Võrus**

26.04.2000 tulid Võru kultuurimajas „Kannel“ Võrumaa segakooride dirigendid ja presidendid ning Võru Maavalitsuse kultuurijuht Peeter Laurson.

Tervitused ESLi juhatuse esimees Endriko Võrklaevalt ning ülevaade liidu tegemistest kahel järgneval aastal.

Rein Jüriado („Laulukulleri“ toimetaja alates 15\. numbrist) informatiivne ülevaade ning palve teha ajalehega koostööd.

Ingrid Kostabi tutvustas 2001\. aasta jaanuaris Rõuges toimuvate talvepäevade programmi ning suvekooli Puurmanis.

Räägitakse ka koorijuhtide tasustamisest, uudisloomingust, eelolevast volikogust Viljandis, valimistest, adventidest, ESLi Segakoori 5\. aastapäeva tähistamisest, uuest noodikogumikust, A. Läte 140 kontsertidest k.a. septembris, juubilaride kontsertidest Tartu TÜ aulas 26.11 jm.

			**Saaremaal 12\. –14.05.2000**

ESLi juhatus külastas Saaremaad ja kohtus kooride esindajatega. Anti edasi mitmesugust informatsiooni.

Muusikajuht Valli Ilvik oli palutud juhtima Saaremaa laste lauluvõistluse žuriid. Osales 27 toredat laululast ja võistlus toimus Kuressaare Linnateatris. Žuriisse kuulusid veel Tiit Paulus, Maie Viilup, Anne Ojalo ja Age Raa.

			**Teleris „Lauldi kaasa“\!**

ETV ja Eesti Segakooride Liidu eestvedamisel toimus suvel mitu telesaate „Laulge kaasa“ lindistust. Muide, saatele valis nime Valli Ilvik. Saade tõestas oma vaJalikkust, rahvas tuli välja, et laulda ja seda nautida. Naturaalne muusika on tervendav vaheldus „konservimuusika“ pruukimisele.

Kõige toredam on see, et laulis nii noor kui ka vana ja lustis kooslaulmist.

3  päeva jooksul salvestati 6 saate materjal Emajõe suveaias. Laulud valisid välja Valli Ilvik ja Ants Johanson. Saatejuhiks otsustati kutsuda Reet Linna, saateorkestriks Ursel Oja  ansambel. Solistideks olid kutsutud:

\- sõjalauludesse Mait Trink

\- merelauludesse Mait Trink ja Priit Pihlap

\- Eesti poplaulud Reet Linna

\- lastelaulud Ruth Moppel,  Paula Kivi

\- suvelaulud  KATE

\- R. Valgre laulud  Indrek Kalda

Režissöör Jaanus Nõgisto

				**Suvekool Puurmanis**

6.08.2000 toimus seitsmes segakoorilauljate suvekool Puurmanis Jõgevamaal. Laululaagrid nii Puurmanis kui ka Rõuges on äärmiselt tervitatav nähtus meie kultuurielus.

Rutiinist pääsemise üheks võimaluseks ongi tulla laagrisse, kus saab laulda nii tuttavaid kui uusi laule harjumuspärasest erinevate dirigentide käe all.

Samuti sai panna proovile oma noodist  lugemisoskuse ja häälematerjali paindlikkuse, seda eriti eksperimentaalkooris (Peeter Perensi juhatusel).

Suur suvekooli segakoor keskendus Johann Straussi, M. Lüdigi (120. sünniaastapäev), E. Aava (100), K. Türnpu (135), A. Kunileiu (155) loomingule (Sirje Päss) ning Soome muusikale (Seppo Härkonen, Oulu, Soome).

Kergemuusika koor laulis Ain Tarro juhendamisel.

Solfedžotunnid viis juba mitmendat aastat järjest läbi Ain Tarro, hääleseade õpetust saadi Seppo Härkoneni juures.

Lastega töötasid Lehti Anja ja tema poeg Tambet, laste kõige suurem sõber oli Edward Kess.

Omapärase elamuse pakkus sel aastal Kerna matkarada. Mis sest, et kohati oli pori peaaegu põlvini, tagantjärele oli see üks ilus mälestus teiste seas.

Meeli Õunap (Mäetaguse Põhikooli huvijuht) kirjutas nõnda: Nüüdseks oleme kooliõpilastega käinud neljas laagris, kahel korral Rõuges ja kahel korral Puurmanis. Laagripisik on nakatanud meie kooliõpilasi. Raske öelda, kas kõigist laagriskäinutest koorilauljaid saab, aga kange isu on lastel laagrisse tulla küll.

Viimasel päeval käidi Kursis. Kirikuõpetaja näitas kiriku abihooneid, muuseumi ning pidas hiljem jumalateenistuse, kus laulsid ka suvekoolis osalenud.

Suvekooli päevade jooksul oli üles seatud kroonikate näitus, õpetati kroonika täitmist. Lapsed võistlesid laulmises, olid dirigeerimistunnid (õpetaja Valli Ilvik), korraldati peoõhtuid, koorijuhid ja \- vanemad osalised nõupidamistel.

**Volikogu ja 6\. sünnipäev Viljandis**

4.11.2000 Viljandi Kultuurimajas koos istunud Eesti Segakooride Liidu volikogu muutis juhatuse koosseisu.

Kokku osales volikogul 98 inimest. Volikogu otsustas pärast arutelu tõsta liikmemaksu. ESLi senine juhatuse esimees Endriko Võrklaev põhjendas liikmemaksu tõstmise vajadust  asjaoluga, et liikmemaksud moodustavad väga väikese osa liidu tuludest. Kui fondilt stipendiume taotleda,  peetakse aga oluliseks, et liidu liikmed ka ise oma panuse annaksid. Uuest aastast tõuseb maks 40 kroonile aastas, õpilastel ja pensionäridel 20 kroonile.

Volikogu otsustas muuta ka juhatuse koosseisu. Varem võis sinna kuuluda 3 kuni 5 liiget, muutuse järgi võib juhatuse laiendada 7 liikmeni. Samas valiti ka uus juhatus. Sellesse pääsesid eelmisest juhatusest esimees TÜ majandusmagistrant Endriko Võrklaev, muusikatoimkonna esimees Valli Ilvik, Valga dirigent Sirje Päss, Võru dirigent Ingrid Kostabi ja Viljandist Mai Muttika.

Uute liikmetena valis volikogu juhatusse Harjumaa Loo Kammerkoori laulja Mailiis Kaljula ning Tartu õpetaja Tarmo Õunapuu, kes sai ka  majandustoimkonna esimeheks.

Juhatus valis esimeheks Valli Ilviku (kes jäeti ka muusikatoimkonna esimeheks). Juhatuse liikmed valitakse uuesti kahe aasta pärast toimuval volikogul.

Endriko Võrklaeva sõnul jätkub ESLi tihe koostöö heliloojate liiduga uudisloomingu konkursside korraldamisel.

E. Võrklaev pani delegaatidele südamele, et lauljad osaleksid aktiivselt Puurmani ja Rõuge laagrites. Mida  rohkem  tuleb laagrisse koore, seda väiksemaks muutub osavõtumaks ning saame kutsuda ka paremaid välislektoreid ja koorjuhte – põhjendas Võrklaev.

Räägiti ka koorijuhtide tasustamisest, mis on seni olnud olematu, ometi on see väga suur töö ja  oma  ametit on palju aastaid õpitud.

Kooride andmepank on puudulik – andmed muutuvad pöörase kiirusega.

Maakondade kontaktisikutel paluti täpsustada nimekirju ja funktsoone.

**Rootsi dirigent Tartus**

1.–3.12.2000 andis Rootsi dirigent Orwar Eriksson meistrikursusi Tartus, Pepleri 27 ruumides. Soovijaid oli üle Eesti ja päris palju.

I advendil 3.12.2000 võeti meistrikursused kokku kontserdiga Tartus Pauluse kirikus.

Samas astusid üles veel Eesti koolinoorte segakoor (EKNS) Taavi Esko juhatusel ning Lõuna-Eesti koorijuhtide ja muusikaõpetajate segakoor Ugandi Valli Ilviku juhatusel.  Esitati A. Läte kantaat „Rändaja ja tähed“, orelil Lenel Rand, solistid Tatjana Romanova ja Rando Piho.

			        **Advendid, advendid ....**

I   advendil, 3.12 kontsert Põltsamaa kirikus, 7 koori Jõgevamaalt, Võrumaalt ja Tartumaalt.

II advendil, 9.12 kontsert Tallinnas Jaani kirikus, laulsid Tallinna ja Tartu segakoorid.

III advendi eel 14.12 kontsert Kallaste Kultuurimajas.

16.12 kontsert Tartus Peetri kirikus. Laulsid Tartumaa ja Põlvamaa segakoorid (6 koori), orelil mängis Tuuliki Jürjo, solistina esines sopran Merit Pastak. Kontserdile järgnes koosviibimine Tiigi Seltsimajas.

IV advendi ajal 23.12 suur koorimuusika kontsert Võru Kultuurimajas Kannel, millega ühtlasi tähistati ka Heino Pehki 60\. sünnipäeva.

				**2001\. aasta**

**Rõuge talvepäevad soojendasid päikesekiirena talve**

26.–28. jaanuaril toimus Rõuges järjekordne Eesti Segakooride Liidu poolt korraldatud talvelaager. Nagu traditsiooniks on saanud, võtsid talvepäevadest osa segakoorid üle kogu Eesti.

Pärast ümbruskonnaga tutvumist registreeriti ennast Rõuge Rahvamajas, kus edasistel päevadel põhitegevus toimuski. Peale avamist toimus ühislaulmine (Anne Raudsaar).

Õhtul tutvustati  Ida-Virumaa koore, nende elu ja ettevõtmisi. Kontserdil astusid üles Atsalama segakoor ja Püssi kammerkoor, Mäetaguse põhikooli lauljad, samuti Tartu Noorte Akordioniorkester Uno Arro juhatusel. Seejärel tants koos ansambliga „Vesioinas“. 

27.01 hommikul ekskursioon Rõuges. Tore oli, et sai näha  kohti, kuhu muidu ei satuks ja lisaks sellele veel kuhjaga uusi teadmisi. Seejärel talvised lõbud – reesõit ja kelgutamine. Enne lõunasööki jõuti ära pidada mõttetalgud teemal „Laulupidude strateegiline arengukava“.

Päeva teises pooles taas ühislaulmine Anne Raudsaare juhatusel. Õhtusel üritusel esinesid Elva Noorte Meeskoor (Anne Raudsaar), akordionistid ja ansamblid. Kohalik  tantsuklubi õpetas 20\. sajandi alguse seltskonnatantse.

Kolmas päev peale hommikusööki algas ühislaulmisega. Loositi välja „Tuljaku“ võistulaulmise järjekord, toimus lõppkontsert, mis võttis kokku kolme päeva jooksul tehtud töö. Kogu toimunu hing Ingrid Kostabi (ESLi juhatuse liige, kes elab Rõuges) autasustas tublisid võistlejaid ja tänas abilisi. Lahkudes olime väsinud, kuid õnnelikud ja ei tahtnudki mõelda argiellu naasmisele.

				**Miina Härma 137 – võistulaulmine**

17.–18.02.2001  segaansamblite, kirikukooride, kammerkooride, segakooride võistulaulmine Tartus Õpetajate Seminaris. Ühtlasi tähistati Karl August Hermanni 150., Friedrich August Saebelmanni 150\. sünniaastapäeva ning Anti Marguste 70\. juubelit nende loomingu esitamisega.

Osales 24 koori ja 3 segaansamblit. Žurii esimees Ants Soots, liikmed Alo Ritsing, Valli Ilvik, Peeter Lokk, Ara Bander.

Võisteldi seitsmes grupis. A I grupis esikohta välja ei antud, A II grupis võitis Eesti Segakooride Liidu segakoor (Lilyan Kaiv, Kaie Tanner), B grupis Viljandimaa kammerkoor (Toomas Voll), C grupis sai esimese koha Vanemuise Seltsi segakoor (Ain Tarro),  D grupi liider oli Eesti Koolinoorte segakoor (Kadri Leppoja, Taavi Esko), E grupis võidutses Miina Härma  Gämnaasiumi segakoor (Kadri Leppoja). F grupp (segaansamblid) – Uisapäisa (Tea Saar).

„Tuljaku“ karikas läks parima „Tuljaku“ esitamise eest Viljandimaa kammerkoorile (Toomas Voll).

Õhtul toimus soovi avaldanud kooride kontsert TÜ aulas ning lõpuks teatati žurii poolt ka tulemused.

Koolikoorid võistlesid pühapäeval, 18.02 Miina Härma Gümnaasiumis. 

Parima koolikooride „Tuljaku“ esitas Tallinna Reaalkooli segakoor, kelle kätte jääb aastaks rändauhind – nahkalbum Ülle Paapilt, kuhu iga võitnud koolikoor saab panna oma foto.

Žurii esimeest hämmastas, miks osales konkursil vaid üks üliõpilaskoor.

		**Segakoorid tervitasid Vabariigi aastapäeva Narvas**

Mitu Lõuna-Eesti koori võtsid Narva reisi ette just 24\. veebruaril, et tähistada Vabariigi aastapäeva linnas, kus selle sama riigi etnilisi põliselanikke on vaid kolm protsenti.

Enne keskpäeva Narva jõudnud, otsisime üles EELK Aleksandri koguduse maja, kus oli lõuna ajal planeeritud esinemine. Eestikeelset kogudust juhib Villu Jürjo. Koguduse kirik vajab remonti ning seal ei saa üritusi korraldada.

Teise korruse saalis toimus Vabariigi aastapäevale pühendatud aktus, kus ESLi kooridel esineda tuli. Õpetaja Villu Jürjo pidas palvuse ja rääkis, aust, headusest.

Sügisest Narva eesti koolis töötav Tuuliki Jürjo on ainus eestlasest koorijuht linnas: tema juhatada on nüüdseks juba viis kohalikku eesti koori ja ansamblit.

Pärast kontsert-aktust kõndisime koguduse läheduses asuvasse Kaitseliidu majja, kus meile näidati relvi ning sõime plekk-kaussidest hernesuppi.

 Lõunasöögi järel tehti bussiekskursioon. Käisime ka kohas, kus kunstnik on maalinud pildi viiekroonilise tagaküljele. Kõrgel künkal paistis Venemaa nii lähedal olevat, et hüüatades võib naaberkaldal olijatega suhelda.

Sõitsime Narva linnuse juurde, kus toimus meie õhtune kontsert. Saalil on väga nõudlik akustika. Publikut polnud eriti palju, ent seda intiimsemalt mõjus muusika. René Eespere „Ärkamise aja“ kõlades tõusid kaks kaitseliidu riietes meest tagareas püsti.

Ilmselt on vähe inimesi, kes suudavad suhtuda Narvasse emotsioonideta.

**ESLi infopäevad** 

Juhatus tegi visiidi Rakverre (14.03.2001), Paidesse ja Türile (21.03), Suure-Jaani ja Olustvere (22.03).

Kõikjal oli kohtumine kohalike segakooridega. Vahetati ESLi infot ja räägiti tegemistest. Loodetavasti astuvad peagi kõik nende piirkondade koorid ESLi liikmeks.

28.–30.03 infopäevad Pärnus ja Saaremaal. 11.04 käidi Riias, kus Valli Ilvik viis läbi harjutuse segakoorile Leelo enne segakooride laulupidu Võrus. 3.–6.05. ring Lihula, Kärdla, Käina, Rapla, Haapsalu, Võhma, Tõrva, Valga, Elva.

Kindlasti tuleb infopäevadega jätkata, käia kooride juures kohapeal.

**Pärnu, Kuressaare   27\. – 28.04.2001**

Valli Ilvik ja Sirje Päss tegid ESLi Võru laulupeo eelproove Pärnus ja Saaremaal.

Teisalt osaleti žurii töös – Kuressaare Linnateatris võistlesid Saaremaa ansamblid, Valli Ilvik oli kutsutud  žurii esimeheks.

			**Lahemaa 19.–20.05.2001**

Ida-Virumaa kooride eelproovid toimusid seoses ESLi laulupeoga Viitna trahteris ja Käsmu Rahvamajas. Kaunid kohad, kaunis laulupäev päädis mõlemas kohas peoõhtuga. Proovid  viis läbi Valli Ilvik (laulupeo kunstiline juht).

Ühtlasi kujunesid märgitud üritused ka ESL infopäevadeks.

**St. Peterburg 25.– 27.05.2001**

Muusikaline külakost Peterburis elavatele eestlastele. Sai teoks kontsert Jaani kirikus. Valli Ilvik viis läbi proovi segakooriga Kaja (St. Peterburg), lihvis ESLi laulupeo laule.

Ühtlasi oli see ka ESLi infopäev Peterburis – kuulama oli tulnud palju huvilisi.

			**Laulupidu Võrus  02.06.2001**

Alapealkirjaga „Oh, laula ja  hõiska“.

ESL ja Võru Maavalitsus korraldasid 02.06. Võru–Kubija uuel lauluväljakul üle-eestilise segakooride laulupeo (samas ka Võrumaa laulu- ja  tantsupidu).

Et muusikalise osa põhiraskust kandsid segakoorid, ootas neid ees pea kolmetunnine proov. Proovis selgus muuhulgas, et koos naisrühmadega ja orkestriga esitatav „Võru valss“ on olemasolevas seades nii lühike: tantsijatel jääb 8 takti esitamata. Dirigent Ingrid Kostabi ja tantsujuht Maie Pau toetusel otsustati kohapeal, et orkester teeb 8 taktilise vahemängu – kontserdil  laabus kõik juba ladusalt.

Proovi ja kontserdi vahele jäi paaritunnine söögipaus. Et mitu tuhat lauljat seadis end korraga tangupudru ja mahla järjekorda, venis ootamine päris pikaks.

Õhtul asusid esinejad rongkäiku: esimestena väliskülalised ja seejärel tähestiku järjekorras kõigi maakondade esinejad. Väliskooridena osalesid Peterburi Eesti Kultuuriseltsi segakoor Kaja ( Nonna Levkovitš ja Sergei Varšavski) ning Riia segakoor Leelo (Janis Brants).

Ühtekokku osales peaol 130 segakoori, suurima esindusega Tallinn ja Harjumaa.

Lisaks segakooridele astusid üles Võrumaa tantsurühmad, mudilas- ja lastekoorid ning orkester, kus esindajaid Võru- ja Põlvamaalt. Iga maakonda esindas peol vähemalt üks segakoor.

Kontserdi kava (kunstiline juht Valli Ilvik) oli koostatud selliselt, et pakkuda publikule vaheldust: mitme laulu esitust saatis tants, koorid said orkestrite esinemise ajaks puhkust.  

Kohalik dirigent Ara Bander juhatas oma laulu „Kui ma olli väiksõkõnõ“, solistina osales Antsla muusikaõpetaja ja koorijuht Eda Hirson.

Tänu võistulaulmistele segakooride mitteametlikuks hümniks kujunenud „Tuljak“ meeldis nii publikule kui ka esinejatele endile nii väga, et nõuti selle kordamist, laulu esitatigi kaks korda, kuid teisel korral – pärast dirigentide ja korraldajate tänamist – juba koos Võrumaa tantsurühmade ja orkestriga.

Koorijuhtide tänamiseks tuli dirigendipulti 13-aastane Tartu poiss Tambet Anja, kelle taktilöömise all kõlas kolmekordne „Elagu\!“. Ehki Tambeti harrastus on põhiliselt akordionimäng, võib just see võimalus nii suure koori ees seista anda talle usku tulevikus koorjuhtimist õppima asuda, usub peo muusikaline juht, ESLi juhatuse esimees Valli Ilvik.

Võru tänavaid ehtinud kuulutused meelitasid laulupeole mitu tuhat inimest, esinejaid teisel pool ligi 5000\. Peoga tähistati ka 120 aasta möödumist Võrumaa esimesest laulopeost.

Valli Ilviku sõnul suutis selline ligi 5000-pealine koosseis säilitada kooritunde, väga suurel laulupeol võib see kaduda. Et segakoorid kipuvad praegu üha väiksemaks jääma, on suure koori tunde kätte saamine oluline, seda eriti noortele lauljatele.

Administratsioonilaua taga istunud laulja Ülle Sok mainis, et laulupeo korraldajad tegid õnneliku kokkuleppe ilmataadiga: pea kogu päeva piilus päike pilvede tagant, vihma aga ei tulnud kordagi.

Võrus segakooride laulupeol dirigeerisid 75-aastane Laine Karindi, Heino Vildo, Heino Pehk, Ludmilla Toon, Alo Ritsing, Sirje Päss, Tõnu Vaask, Erja Arop, Silja Otsar, Ingrid Kostabi, Signe Rõõmus, Väino Repp, Peeter Änilane, Peeter Perens, Helga Ilves ja Valli Ilvik.

Aukülalisena osales Võru maavanem Mait Klaassen.

				**Jaanipäeval Inglismaal**

18.06.–12.07.2001

	23.06 tähistati kontserdiga Bradfordi Eesti Maja 46\. aastapäeva. Kohale oli tulnud Eesti Segakooride Liidu delegatsioon ning 16-liikmeline Tartu Üliõpilassegakoori kammerkoosseis Valli Ilviku juhatusel. 

Üliõpilased laulsid ka koos kohaliku segakooriga Kungla (dirigent Einar Ligema). Kontserdile eelnenud jumalateenistuse viis läbi Villo Jürjo, orelil (süntesaatoril) Tuuliki Jürjo ning Lehti ja Tambet Anja akordioniduett.

 Süüdati jaanilõke ning ühiselt kõlasid jaanilaulud.

Bradfordi eestlaste juurest siirduti ka Londoni eestlaste juurde, kontsert toimus Londoni Eesti Majas.

Seejärel osaleti laste suvelaagris. Laagris õppisid lapsed eesti keelt, õpiti tundma Eesti loodust ja ajalugu. Hulk aega pühendati laulmisele ja muusikale. Enamik lapsi tõi kaasa oma instrumendi. Nädal lõppes kontserdiga ja näitusega laste tööst. Meiega oli lastel vahva koos laulda, mängida ja eesti keelt rääkida.

			**03.11.2001 ESLi 7\. sünnipäev ja volikogu Paides**

Üritus sai teoks kultuurimajas. Võeti kokku eelmine tegevusaasta ja tehti tulevikuplaane.

Osales igast koorist kaks esindajat, saal oli rahvast tulvil.

2001\. aastal on ESLi liikmeid üle 4000, 129 koorist. Juuli alguseks oli liikmemaksu tasunud umbes 3000 lauljat, teistel on aega aasta lõpuni.

ESLi peakorter asub Tartus, on mõistetav, et suurima esindusega esineb Tartumaa (24 koori), kuid kaugel pole ka Tallinn (20 koori) ja Harjumaa (12 koori).

Viimase aasta jooksul on kõige jõulisemalt lisandunud uusi ESLi liikmeid Tallinnast, aga ka Lääne-Virumaalt ja Pärnumaalt.

	Ja nüüd täpsemalt:

* Harjumaa 12 koori

* Hiiumaa 3 koori

* Ida-Virumaa 7 koori

* Jõgevamaa 7 koori

* Järvamaa  6 koori

* Läänemaa 1 koor

* Lääne-Virumaa 6 koori

* Põlvamaa 6 koori

* Pärnumaa 4 koori

* Raplamaa 6 koori

* Saaremaa 5 koori

* Tallinn 20 koori

* Tartumaa 24 koori

* Valgamaa 8 koori

* Viljandimaa 6 koori

* Võrumaa 8 koori

* Läti 1 koor

* Leedu 1 koor

* Inglismaa 1 koor

* Venemaa 1 koor

Tänavusel volikogul juhatust ümber ei valitud, küll aga arutati emakeele päeva tähistamise ja  10\. „Tuljaku“ võistulaulmisega seotud küsimusi.

**Aastalõpu advendid**

02.12.2001 I advendi suur kontsert Valga vastrenoveeritud kultuurimajas, ürituse kordamineku eest seisis hea ESLi juhatuse liige, valgamaalane Sirje Päss.

08.12.2001 lauldi Viljandi Jaani kirikus, oli palju koore – meeleolukas kontsert, mida aitas korraldada ESLi juhatuse liige, Mai Muttika Viljandist.

08.12.2001 toimus juba traditsiooniline advendikontsert Tallinnas Jaani kirikus, väsimatu Ludmilla Leemeti eestvedamisel.

15.12.2001 lauldi Tartu Peetri kirikus, seekord olid korraldustoimkonnas Tartu Üliõpilassegakoori noored, eesotsas koorivanem Tiina Sammuga.

Jõuluajal lauldi ka Kuressaares ja Kärdlas

				**2002\. aasta – kuidas edasi?**

1\) „Laulukulleri“ toimetaja Rein Jüriado (nr 15–24) läks välismaale õppima. Kes jätkab?

 Nr 25 toimetas suurepärane ajakirjanik Ene Puusemp koos küljendaja Ellen Ainlaga.

2\) Võrus toimunud laulupidu jäi tugevasti miinusesse, majandustoimkonna ülesanne on jätkuvalt otsida sponsoreid võlgade katmiseks.

Kõige suurema laenu andis Valli Ilvik oma isiklikust rahast 33 702 EEK. Sellest rahast sai ära tasutud osaline helivõimenduse rent ja organisatsioonilised kulud. Kui Eesti Kooriühingult laekub 30 000 EEK (riigi raha seltsidele), siis saab see laen kustutatud. Jääb üles veel  mõningane miinus. Ja lubatud transpordikompensatsioon 5000 EEK Hiiumaa koorile (kõige kaugem tulija).

Laulupeo korraldus on väga kulukas ettevõtmine ja alati suure riskiga.

**P.S** Kooriühing blokeeris lubatud summa, seega jäi ESLi 30 000 krooni saamata ning V. Ilviku laen jäigi sponsorluseks ESLi heaks.

**V Talvepäevad Rõuges**

25.–27.01.2002

Osavõtjad valdavalt noored (üliõpilased ja koolinoored). See on väga tore, nii tuleb juurde koolinoori ESLi liikmeks, sest talvepäevad on mõeldud ainult ESLi liikmetele\!

Avamisele järgnenud üritusel pidas Valli Ilvik loengu maestro Gustav Ernesaksast ja kutsus üles annetama raha monumendile Tallinnasse Lauluväljakule. Ka kohalik publik oli nõus annetama.

Tegutses kergemuusikakoor (Merle Nisu).

Oma töödest ja tegemistest rääkisid esimesel õhtul Jõgevamaa koorid. Esines Torma kammerkoor (dirigent Merle Nisu).

Tööd lastega viisid läbi Lehte Anja , Ingrid Kostabi.

Talvepäevadel esitleti uut laulikut, millest kohe ka mõned laulud õpiti.

Loomulikult toimusid ka peoõhtud ja lõpukontsert, maitsti talvelõbusid (reesõit ja suusatamine). Põhikorraldajaks ikka Rõuge aktiivsed inimesed Ingrid Kostabi juhtimisel.

		**X Miina Härma nimelised muusikapäevad Tartus  9.–17.02.2002**

„Tuljaku“ võistulaulmine 16.02.2002 Tartu Õpetajate Seminari aulas. Osales 16 koori ja 3 ansamblit.

Žurii esimees Alo Ritsing, liikmed Valli Ilvik, Undel Kokk , Hilja Neumann (sekretär).

Võistulaulmisega tähistati Miina Härma 138., K.A. Hermanni 150., Mart Saare 120\. ning Ester Mägi 80\. sünniaastapäeva nende loomingu esitamise kaudu.

Võistulaulmine peeti A, B, C grupis ning avatud oli ka ansamblite kategooria.

Kõikidel kooridel tuli esitada

Tuljak 

Rahvalaulu seade (*á cappell*a)

Laul vabal valikul (*á cappella*)

Kohustuslik laul:

C grupp K.A. Hermann –  Oh laula ja  hõiska (C-duuris)

B grupp M. Saar –  Karjane

A grupp M. Saar –  Miks sa nutad, tammekene? või E. Mägi – Ubi bene (uudislooming)

Ansamblid (kuni 12 laujat)

Kohustuslik laul  M. Härma – Kui sa tuled, too mull lilli

Rahvalaulu seade (*á cappella*)

Laul vabal valikul (*á cappella*)

Ansamblite kategoorias võidutses juba teist aastat ansambel Uisapäisa (Tea Saar)

C kategooria parim oli Rapla Ühisgümnaasiumi segakoor Mitte-Riinimanda (Urve Uusberg)

B kategoorias võidutses Tartu Noortekoor (Riho ja Kadri Leppoja)

A kategooria laureaat oli segakoor Cantus Raplast (Vahur Soonberg)

Parima „Tuljaku“ esitaja oli segakoor Cantus.

Võistulaulmise järgmisel arutelul leiti, et aeg ei sobi, võiks olla hiljem (märtsi lõpus). Rahaline auhinnafond on suuremaks stiimuliks. Arvati, et võiks olla ka maakondlikud eelvoorud (näitena toodi laste lauluvõistlus „Laulukarussell“.

	**23.–24. 02.2002   Riias**  

Vabariigi aastapäeva ja emakeelepäeva pidustus Riias Eesti Seltsi, kooli ja segakoori „Leelo“ korraldusel. Eesti poolt kutsuti osalema Eesti Segakooride Liidu delegatsioon, millesse kuulusid Tartu Ülikooli kammerkoor Camerata Universitatis (Seidi Mutso), Tartu Üliõpilassegakoor (Valli Ilvik), Vanemuise Seltsi segakoor (Valli Ilvik) ja Elva Noorte meeskoor (Anne Raudsaar).

See oli suursündmus Riias elavatele eestlastele, kohal oli ka Läti Raadio.

**Muusikafestival „Eduard Tubin ja tema aeg“**

Koorimuusika päev Altskivil 16.06.2002

Korraldajate meeskond: 

Eesti Segakooride Liit

Juhan Liivi muuseum

Alatskivi Kunstide kool

Alatskivi vallavalitsus

Päev algas Eesti Filharmoonia Kammerkoori kontserdiga Alatskivi lossis (dirigent Paul Hillier). Seejärel kooride kontsert lossi ees. Osales 18 segakoori kogu Eestist, lisaks veel Elva Noorte meeskoor ja naiskoor Anu Valgamaalt.

Kontserdil olid kaastegevad ka Alatskivi Kunstide kooli õpilased Taras Josiptšuk ja Margus Vahi (õpetaja Priit Sonn).

E. Tubina/E. Enno laulu „Igatsus“ said taidluskoorid laulda  Paul Hillieri juhatusel.

Loeti ka Juhan Liivi luulet.

			**Puurmani laager toimub siiski ka tänavu**

1.–5.08.2002 toimuvas suvekoolis võis osaleda kahel moel. Tõsisemad lauluhuvilised õppisid viie päeva jooksul W.A. Mozarti „Kroonimismissat“ (juhatab Karel Štregl Tšehhist). Osaleda sai ka lühemalt, 3.–5. augustini.

Lühem programm sisaldas loenguid tšehhi muusikast (Karl Štregl, Petr ja Silvie Palkov) ning afro-ameerika muusika õppimist (spirituaalid, jazz, soul jms) Tööd juhendas samuti Karl Štregl.

Lisaks sai osaleda individuaal- või rühmatundides (hääleseade tšehhi koolkonna alustel, seltskonnatantsud tšehhist). Nagu tavaliselt, oli ka sel korral mõeldud lastele. Lapsed  võisid  osaleda lauluvõistlusel „Puurmani ööbik“.

Laupäeval, 4.08 esitati „Kroonimismissat“ Kursi kirikus, pühapäeval 5.08 Põltsamaa kirikus.

Millal tuleb järgmine suvekool ja kus? Elu näitab. Puurmani olek ei rahulda enam suvekoolist osavõtjaid (pesemine, mattmajutus). Toidu hinnad aina kerkivad ...

On mõtlemise koht uuele juhatusele. 


		**17.08.2002  Elvas Hanseni majamuuseumis** 

Sai teoks mälestuspäev – meenutati legendaarset õpetajat, Strausi ühingu asutajat Kalev Päidi.

Päeva teises pooles kogunes samasse lauluklubi „Laula kaasa“, saabujaid olid õige mitmest Eesti piirkonnast. Räägiti lauluklubide vajalikkusest eriti väikestes maakohtades. Sisuliselt oleks see segakooride seeniorkooride sektsioon.

Kuid kes hakkab eestvedajaks? Anti aega jõuluni mõelda,

Päeva lõpuks lauldi lihtsaid ja südamlikke laule mändide all L. Hannseni koduaias (Vaikne 10). 

Jälle uus ESLi algatus. Olgu tal pikk iga ning seenioridel oma suhtlusring.

**Ärev volikogu ja ESLi 8\. sünnipäev Tartus Pepleri 27 saalis 9.11.2002**

Oli palju külalisi: EMLSi esimees Jaan Ots, EKÜ direktor Ilmar Moss, dirigendid Raul Talmar, Ene Üleoja.

Oli palju küsimusi nende poolt, küll majandusliku olukorra kohta, küll ürituste kohta, Tunda oli seda, et kontor tuleb viia Tallinnasse ja valida uus juhatus, uued tegijad.

Volikogu juhatas Tarmo Õunapuu, protokollis Maie Vassiljeva-Peets.

Tihe päev lõppes ära ja juhatus jäi valimata (täpselt nagu  ESLi asutamise ajal).

Arvati, et uus juhatus tuleb valida 2003\. aasta alguses ning vastu võtta uus põhikiri. Külaliste arvamusel pole enam tarvis ei muusika- ega majandusnõukoda.

Selliste mõtetega mindigi laiali, kuid ESLi liikmete mõtteid ja  arvamusi tuli kontorisse veel aasta lõpuni oi-oi kui palju. Rahvas oli väga erutatud. Kuidas edasi?

				**Rahustav advendiaeg**

Segakooride aastalõpukontsert Tartu Peetri kirikus 14.12.2002 kell 18, korraldaja Eesti Segakooride Liit. Toetasid Tartu Kultuurkapital, EELK Tartu kogudus, Tartu Postimees.

Õpetaja Kalle Mesilalt õnnistus tehtule ja head soovid edaspidiseks.

					**2003\. aasta**

Ärev olukord ei soosi tehatahtmist, siiski Ingrid Kostabi nõustus veel üks kord talvepäevi  vedama.

24.–26.01.2003 saigi teoks plaanitud laager – VI talvepäevad Rõuges, osavõtjaid oli väga palju, 250 inimest – Eestist, Lätist, Leedust, Peterburist ning Isojokki kirikukoor Soomest.

Lisaks kooridele tegid tööd ka Võrumaa puhkpilliorkestrid.

	Esimesel päeval korraldati „Ideeturg“, teisel päeval vestlus „Noored ja koorimuusika“, kolmandal päeval valutati südant „ESL – mis sellest saab“, kas jäävad talvepäevad, suvekool jm traditsioonilised üritused? Kas ilmub „Laulukuller“ jne. Küsimusi oli palju, millele tänane  juhatus ei osanud enam midagi vastata, sest tundis, et meie töö on tehtud ja seda enam ei vajata (olime saanud sellekohaseid vihjeid Kooriühingust). Koorid mõtlesid sedagi, kas olla või mitte olla jätkuvalt ESLi liige.

	Laagris toimus palju laulmist, kuid lauljate hing ei laulnud enam. Ja eriti kurb oli lõpetamine, mil tänati Ingrid Kostabi, kuid tema sõnad olid sellised... "See siin minu poolt, südamega juhitud üritus – oli viimane. Aitäh kõigile osalejatele\! Mõelge mõistlikult, kuidas edasi minna. Aitäh ka vapustavale juhatusele, headele kolleegidele, eeskätt minu õpetajale\!“

				**02.03.2003 küünlapäev Tartus**

Volikogu jätk Pepleri 27 saalis. Koosolekut juhtis Tarmo Õunapuu, protokollis  Maie

 Vassiljeva-Peets. Vana juhatus ei osalenud koosolekul, ka osavõtjaid oli vähem kui sügisesel volikogul. Ärevus jätkus. Kohal olid kõik novembris volikogul osalenud külalised. Valiti uus juhatus koosseisus: Heino Ansip, Taavi Esko, Heli Jürgenson, Toomas Kams, Ludmilla Leemet, Kadri Leppoja, Riho Leppoja,  Raul Talmar, Kaie Tanner, Ants Üleoja.

Samas toimunud juhatuse koosolekul valiti juhatuse esimeheks Raul Talmar.

Revisjonikomisjon valiti koosseisus: Anu Silk (esimees), Hilja Neumann, Annika Lepland.

P.S.

Siiski ilmus veel neli numbrit „Laulukullerist“, toimetaja Annika Lepland (nr 26–28 ja nr 29 2004\. aastal, nr 30 jäi käsikirjaliseks). 

				Lugupidamisega    Valli Ilvik

				       Kirjatüki kokkupanija,

				       ESLi asutajaliige

