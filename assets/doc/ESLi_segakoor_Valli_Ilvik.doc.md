# ESL Segakoor

_Koostanud Valli Ilvik_  

## 1. Koori asutamine (1995)

### Idee sünd

„Koorivanemate ja dirigentide nõupidamisel 1995. aasta suvel Puurmanis võeti vastu otsus projektkoori loomise kohta. Mõeldud on see nii, et igast koorist tuleb kvartett (sopran, alt, tenor, bass), nendest moodustubki koor. See on eelkõige mõeldud nendele lauljatele, kes sooviksid laulda nõudlikumat repertuaari kui nende oma koor ja kes oleksid ka mingil määral noodilugejad. Muidugi nõuab see osavõtjailt tugevat distsipliini ja alati kohal käimist ning vahepealset kodust tööd. Arvati, et kokkulaulmiseks piisab ühest korrast kvartalis, vajadusel muidugi rohkem. Kokkukäimise koht lepitakse iga kord uuesti kokku.

Esimene proov toimub 11. novembril 1995 kell 11 Tõraveres. Juhatust kohalesõidu kohta jagab Rutt Koppel. Planeerige prooviks terve päev!

Kes saadab avalduse ära võimalikult vara, saab eelnevalt kätte ka noodid. Esimene ülesastumine planeeritakse jõuluks, teine M. Härma päevadeks."

_Allikas: Eesti Segakooride Liidu ajaleht „Laulukuller" nr 2, oktoober 1995_  

### Esimene proov Tõraveres (11.11.1995)

Eesti Segakooride Liidu ajalehes „Laulukuller" nr 4, jaanuar 1996 ilmus juba uus kirjutis pealkirjaga **PROJEKTIKOOR LOODUD!**

ESLi liikmeskooride esindajate koosolekul, mis leidis aset Puurmanis 1995 aasta suvel võeti vastu otsus projektkooride loomise kohta. Juba siis määrati kindlaks ka esimese proovi koht ja aeg: Tõraveres, 11.11. kell 11.

Määratud ajaks saabusid kohale 13 koori kvartetid (kokku 42 lauljat). Koguneti Tõravere Observatooriumi peamajja, kus sissejuhatuseks tutvuti selle hoone spetsiifikaga – lauljad said ülevaate taevakaardist, mis kunstipärase kivimosaiigina kaunistas saali eesruumi seina.

Tõsine töö algas kahe dirigendi käe all – Valli Ilvik tegeles meeshäältega, Kuno Areng naishäältega. Käsile võeti V. Tormise „Pulmaliste saabumine" ja „Kui ma kasvasin kanake". Kuna lauljad olid „enam-vähem" kõik noodilauljad, läks õppimine küllaltki ladusalt. Põhiline raskus ongi laulude interpreteerimises, sellele tähenduse ja kõla andmises. Enne lõunavaheaega jõuti ka kokku laulda. Tunnike puhkust oli sisustatud ekskursiooniga Tõravere teleskoobi juurde. Igatahes „Tuljak" kõlas selle kupli all küll kenasti, mis siis, et tähtede vaatamisest päevasel ajal midagi välja ei tulnud.

„Vega" koori naised olid valmistanud kohvi ja kehakinnitust, nii et päeva teise poolde mindi sooja ja tugeva tundega. Sügaval pärastlõunal proovi lõpus oli selge, et sellest koorist võib asja saada, kui lauljad seda ise tõsiselt võtavad. Kuno Arengu sõnade kohaselt on kooril ilus kõla.

### Jõuluproov Kalmetus (17.12.1995)

Järgmine kokkusaamine toimus 17. jõulukuu päeval Kalmetus, kus koorile anti ka esinemisvõimalus kohalikul jõulupeol. Dirigendina lisandus Lilyan Kaiv.

Kalmetu vilistlaskoori laujad hoolitsesid ka maitsva lõunaeine eest. Kahjuks oli seekord kohal tunduvalt vähem lauljaid kui Tõraveres – paljudel kooridel olid kindlasti juba käimas oma jõuluüritused.

## 2. Esimene võistlusaasta (1996)

### Valmistumine M. Härma konkursiks (jaanuar 1996)

Paide Ühisgümnaasiumis oli jaanuarikuine kokkusaamine (1996). Viimane enne M. Härma konkursile minekut, kus astutakse üles A-grupis. Kindlasti ei ole kooril veel ambitsiooni konkursi võitmiseks, kuid see on kahtlemata heaks esinemisvõimaluseks. Ehk suudab koor tulevikus kasvada arvestatavaks kontsertkooriks.

Miks oli sellist koori üldse vaja? On see ju seotud küllaltki suurte kulutustega, sest sõidukulud tuleb lauljatel endil kinni maksta. Projektikooride idee on levinud kogu maailmas, meilgi tegutsevad koorijuhtide segakoorid. Euroopa noortekoor on ka Eestis esinemas käinud. Miks siis mitte anda laujatele võimalust laulda mitmete dirigentide käe all ja teistsuguses seltskonnas, kui igapäevaselt harjutud. Erilist huvi peaks see pakkuma väikeste maakooride parematele lauljatele, kel pole oma kooriga ehk võimalik õppida nõudlikumat repertuaari ja valida esinemispaiku.

Uuele koorile musitseerimisrõõmu, praegustele ja tulevastele dirigentidele kannatlikkust ja rohkelt huvitavaid leide!

_Allikas: Eesti Segakooride Liidu ajaleht „Laulukuller" nr 5/juuni 1996_  

### M. Härma muusikapäevad - IV Tuljak (17.02.1996)

Miina Härma muusikapäevad kulmineerusid laupäeval, 17. veebruaril Tartu Õpetajate Seminari aulas. Siia oli kokku tulnud 22 koori üle kogu Eestimaa, et võrrelda end teistega ja saada esinemiskogemusi. Võistlusjuhendi järgi valis iga koor vastavalt oma võimetele ja kohustuslikule repertuaarile konkursirühma, kas siis A, B või C kategooria.

ESLi segakoor julges valida A kategooria. Selle kategooria paremusjärjestus kujunes selliseks:

1. Segakoor „Ugandi" (Valli Ilvik, Lilyan Kaiv, Anneli Traks)
2. Segakoor „Ave Canto" (Toomas Voll)
3. **ESLi segakoor** (Kuno Areng, Valli Ilvik, Lilyan Kaiv)

Seega läks meil väga hästi.

### Koori organiseerimine (21.04.1996)

21.04.1996 sai ESLi segakoor kokku Kambjas

Harjutati C. Kreegi Reekviemi. Koorile valiti juhatus:

- **Esimees:** Jaanus Välja (Kambja)
- **Sekretär:** Nelly Ruuge (Kambja)

### Suvekool ja ettevalmistus Ungarile

**31.07.–04.08.1996** ESLi suvekooli ajal Puurmanis harjutas ESLi segakoor taas C. Kreegi Reekviemi.

**19.10.1996** Tartus Karlova Gümnaasiumis toimus veel üks C. Kreegi Reekviemi harjutuspäev.

## 3. Ungari reis - esimene suurvorm (1996)

### Ettevalmistus

**18.–23.11.1996** Ungari 1100. juubeli ürituste raames kutsuti eestlased Ungarisse suurele muusikafestivalile, mida uhkelt nimetati soom-ugri muusikafestivaliks.

Kuna pidustustel sooviti kuulda üht Eesti koorimuusika suurvormi, siis valiti selleks C. Kreegi Reekviem. Orkestripartii jäi Debreceni Sümfooniaorkestri kanda, 120-liikmeline segakoor moodustati mitme koori lauljatest: Vabariiklik Koorijuhtide segakoor, Kooriühingu kammerkoor, Tarmeko, Ave Canto jt. Ühe terviklikuma koorina liitus ESLi segakoor, kes partiide õpinguid alustas juba kevadel. Suur ühiskoor sai esmakordselt kokku augustikuus Vigalas muusikaõpetajate suvelaagris, kuhu saabus ka Olari Elts, Reekviemi dirigent. Tema käe all laulmine oli muidugi eriline elamus, mis paljudele jääb kindlasti ainulaadseks kogemuseks.

Esimene nn harjutuskontsert toimus Pärnus Agape keskuses 9. novembril kohaliku sümfooniaorkestriga.

Teine, 10. novembril Tallinnas Kaarli kirikus. 15. novembril tehti Tallinnas veel üks proov ja õhtupoolikul asuti kahe bussiga Ungari poole teele. Eestipoolne ametlik koordinaator oli Leili Brandt, otseselt kooriga tegeles Olev Oja, kuid küllap oli neid abilisi, kes sõitu organiseerida aitasid, muretsedes fondidest toetusrahasid.

### Budapestis ja Debrecenis

Budapestis majutati lauljad korralikku hotelli. Pool nädalat sai ESLi segakoor nautida festivalimelu, külastades galakontserte ja kokteiliõhtuid, tutvudes Budapesti vaatamisväärsustega. Kava järgi otsustades oli muusikakollektiividel (kokku 65) esinemisi väga mitmes paigas, nii Budapestis kui paljudes linnades üle kogu Ungari.

Tõsine töö läks suurel kooril lahti Debrecenis, kus tehti esimesed proovid orkestriga. Ülikooli saali lavaosa oli meie koorile kahjuks väike, tihedalt üksteise kõrval tuli laulda ka esimesel galakontserdil Debrecenis Bartok Hallis.

Esinemine läks korda. Kuno Areng (kes ise laulis kaasa tenorite häälerühmas) ütles pärast esmest kontserti: „Leiti, et väga kena lugu oli, hästi ette kantud. Võrreldes teiste dirigentidega, kes vastuvõtul olid (Soome suursaadik Karinkoski korraldas pärast galakontserti vastuvõtu dirigentidele), pävis Olari Elts keskse tähelepanu. Suursaadik tundis suurt huvi C. Kreegi vastu, pärides, millal selline mees elas, kes kirjutas reekviemi rahvale arusaadavas keeles. Tundus tõesti, et meie koori esinemine leidis hea vastuvõtu, mitmed koorijuhid tundsid huvi partituuri vastu. Märt Ratassepp oli saalist kuulanud – kogu esitus jättis professionaalse mulje".

Oma pikkadele kogemustele toetudes tuletas Kuno Areng laujatele meelde, et teie galakontsert Budapestis on veel ees ja tuleks oma rõõmujoovastust talitseda, sest teine esitus ei pruugi enam nii hästi õnnestuda...

### Galakontsert Budapestis

Järgmisel hommikul asuti Budapesti poole (6-tunnisele) teele, jõuti veel teha 20-minutiline proov Muusikaakadeemia ülipidulikus saalis ja siis valmistuti õhtuseks galakontserdiks, mis ühtlasi oli ka muusikafestivali kulminatsiooniks.

Mõlemad galakontserdid olid välja müüdud, nii parter kui rõdu kuulajaid täis. Kohal oli Ungari president, suursaadikud ja Avatud Eesti Fond esinaine Mall Hellam, tänu kellele saadi sõiduks rahalist katet.

Meie esinemine oli mõlemal korral kontserdi viimases osas, kujunedes nii õhtu „naelaks". Aplaus näitas, et koor oli heas vormis ja muusika jõudis kuulajateni.

Olari Eltsil oli pärast koorile midagi öelda: "Ma ei tea, kuidas teil endal tunne on, minu arvates on viimase kahe kontserdiga ansambel kõvasti paranenud ja häälerühmade kõla professionaalsemaks muutunud. Ja ma arvan, et te võiksite omavahel veel kokku tulla, kui selleks soovi on, aitaksin omalt poolt sellele kaasa. Eesti muusikaelus on puudu juba ammu üks koor, kes laulaks suurvorme. Sellist projekti võiks veel teha".

Olev Oja tegi avalikuks fakti, et see oli Olarile elus esimene kontsert suure orkestriga ja ta saavutas lühikese ajaga fantastilise tulemuse: „Soovime Olarile kõrget lendu!"

### Jõulukontsert Tartus (21.12.1996)

**21.12.1996** kell 17 Tartus Peetri kirikus kontsert-jumalateenistus. Alustas ESLi segakoor 3 lauluga:

- G. Vogler – Hosianna (juhatas Lilyan Kaiv)
- A. Ritsing – Ave Maria (juhatas autor)
- V. Vardja – Armastus laulab jõuluööl (juhatas Valli Ilvik)

Seejärel musitseerisid koos Kuldar Kudu (kitarr) ja Margus Laugesaar (akordion), Elena Suik (sopran) ja Urmas Taniloo (orel) ning lõpetuseks ühendkoor – 6 laulu esitasid Tartumaa segakoorid ja ESLi segakoor Tuuliki Aabmetsa, Alo Ritsingu, Ain Tarro, Tiiu Millistferi, Anu-Mai Lillo ja Valli Ilviku juhatusel, orelil Urmas Taniloo.

Oli kaunis muusikapidu. Järgnes toomapäeva piduõhtu TÜ kohvikus.

## 4. Tuljaku võidud (1997)

### V Tuljak (15.02.1997)

**11.01.1997** kogunes ESLi segakoor taas Tõraveres, et valmistuda „Tuljaku" võistulaulmiseks.

**15.02.1997** „Tuljaku" võistulaulmise päev. Seekord oli võistulaulmise korralduses muutusi võrreldes möödunud aastaga. Kõigepealt võtsid sellest osa ka segaansamblid (kuni 12 liiget). Peale selle olid koorid rühmitatud suuruse järgi: väiksemad (kuni 30 liiget) ja suured koorid.

Žüriil (esimees Venno Laul) oli väga pingutav tööpäev. Et aga see pikkusele vaatamata huvitav ja vaheldusrikas oli, selgus päeva lõpuks.

**Tulemused (suured koorid):**

1. Segakoor „Ugandi" (Valli Ilvik)
2. **ESLi segakoor** (Lilyan Kaiv, Lauri Breede)
3. Tallinna Pedagoogika Ülikooli segakoor „Ad Libitum"

ESLi segakoor lauldud „Tuljak" (Kuno Arengu juhatusel) tunnistati paremiks, sellega kaasnes preemia 5000 krooni.

Ei jääda pikalt loorberitele puhkama, sest järgmine kokkusaamine on ees.

### Ettevalmistus W.A. Mozarti Reekviemiks

**13.04.1997** H. Elleri nimelises Tartu Muusikakoolis.

Hakatakse valmistuma ESLi segakoori 2. sünnipäevaks. Lähim ettevõtmine on W.A. Mozarti Reekviemi õppimine ning valmistumine I Peipsiäärsete maakondade laulupeoks Toilas, Ida-Virumaal (7.06.1997).

**7.06.1997** I Peipsiäärsete maakondade laulupidu Toilas (Ida-Virumaal). Segakooride ja ühendkooride blokis osales ka ESLi segakoor (Kuno Areng, Valli Ilvik, Lilyan Kaiv).

### Peterburi reis (12.–14.09.1997)

**12.–14.september 1997** ESLi segakoor laulis Peterburis C. Kreegi Reekviemi. Neevalinnas kohtuti sealsete Eesti seltsi esindajate ja konsulaadi töötajatega. Väiksemate esinemiste kõrval oli kaalukaim kontsert Püha Jekateriina luteri kirikus (ehitatud 1771 Vassili saarele), kus Kuno Arengu juhatusel esitati C. Kreegi Reekviem, klaveril saatis Lilyan Kaiv. Valdavalt olid publikuks Peterburi Eesti Seltsi liikmed, koorilauljad ja venelastest eesti koorimuusika austajad. Lisapaladena kõlasid U. Sisaski „Sanctus" ja Ü. Vinteri „Laul põhjamaast" (publiku palvel).

### Mozarti Reekviemi ettevalmistus

**25.10.1997** H. Elleri nim Tartu Muusikakoolis W.A. Mozarti Reekviemi harjutuspäev.

**07.12.1997** Harjutuspäev Tartus H. Elleri nim Tartu muusikakoolis. Ettevalmistus Jõulukontserdiks ja „Tuljaku" võistulaulmiseks.

**20.12.1997** Proov muusikakoolis ning kontsert-jumalateenistus kell 15 Tartu Peetri kirikus.

ESLi segakoor esitas eraldi 2 laulu:

- A.Öhrwall – Ding-dong (Lilyan Kaiv)
- V. Vardja – Armastus laulab... (Valli Ilvik)

Ühendkoor (10 koori) esitas kuus laulu, sh L. van Beethoveni Kyrie ja Sanctus C-duur missast, solistid Elena Suik, Vivian Kallaste, Eugen Antoni, Henn Pai, orelil Tuuliki Aabmets, juhatas Valli Ilvik. Kavade müügist saadud tulu annetati Peetri kiriku oreli remondiks.

## 5. Kahe reekviemi aasta (1998)

### Talvepäevad ja VI Tuljak

**10.–11.01.1998** Tartus Karlova Gümnaasiumis C. Kreegi ja W.A. Mozarti Reekviemi proovid.

**30.01–01.02.1998** talvepäevadel Rõuges ESLi segakoor õppis C. Kreegi ja W.A. Mozarti Reekviemi.

**21.02.1998** Järjekordne „Tuljaku" võistulaulmine. ESLi segakoori koosseis on jäänud väiksemaks ning konkureeritakse B-grupis (väikekoorid).

Segakoor „Ave Canto" järel saadakse **teine koht** (juhatasid Kuno Areng ja Lilyan Kaiv).

### Richard Ritsingu mälestusõhtu

**07.03.1998** Kahe Reekviemi proov Tartu Karlova Gümnaasiumis.

**19.03.1998** Proov Tartus H. Elleri nim muusikakoolis.

**20.03.1998** TÜ aulas Tartu linna aukodaniku maestro Richard Ritsingu 95. sünniaastapäevale pühendatud mälestusõhtu. Esitatakse C. Kreegi ja W.A. Mozarti Reekviemid.

**Esitajad:** ESLi segakoor, segakoor "Ugandi", kammerkoor „Ma non troppo", Tallinna Muusikakeskkooli sümfooniaorkester  
**Dirigendid:** Lilyan Kaiv ja Toomas Kapten  
**Solistid:** Eve Randkivi (sopran), Vivian Kallaste (alt), Tiit Kogermann (tenor), Ain Anger (bass)

**5.-6.04.1998** Proov ja Lilyan Kaivu diplomikontsert Estonia Kontserdisaalis

### G. Fauré Reekviem

**29.07.–02.08.1998** ESLi suvekool Puurmanis. Üheks päevaks sõitis Puurmanisse kokku ka ESLi segakoor (ehk Eesli-koor nagu omavahel naljatades hüütakse). Kuna koori peadirigent Kuno Areng oli sel ajal seotud teiste tegemistega, töötas kooriga Lilyan Kaiv. Koor alustas G. Faure Reekviemi õppimisega, mille esimene etteaste on novembris Tallinnas Kaarli kirikus.

**14.11.1998** Pärnu õpilasmajas tähistati ESLi 4. sünnipäeva. Kontsertosas esines ESLi segakoor Kuno Arengu juhatusel.

**13.12.1998** Peterburi Konservatooriumis G. Faure Reekviem, juhatas Lilyan Kaiv, sel korral ilma orkestrita, kuid 43 lauljaga koor kõlas klaveri saatel (Kristel Aer) väga hästi.

Sõit oli organiseeritud Peterburi Konservatooriumi initsiatiivil, mis meie dirigentidele ja lauljatele oli suureks auks. Koor koosnes ESLi segakoori, segakoori „Ugandi", kammerkoori „Ma non troppo" ja EMA koorijuhtimise kateedri tudengitest. Solistidena olid kaasas Aile Asszony, Toomas Kaldaru ja Alo Rammo.

Kontserdi II pool oli Kreegi Reekviemi päralt.

## 6. Kuno Arengu juubeliaasta (1999)

**29.–31.01.1999** ESL II talvepäeval Võrumaal Rõuges. ESLi segakoor valmistus kontserdiks Võrus 21. märtsil.

**21.03.1999** ESLi segakoori kontsert Võrus püha Katariina kirikus, korraldajad Võrumaa liikmed. Juhatas Lilyan Kaiv.

**27.07.–01.08.1999** ESLi suvekool Puurmanis. ESLi segakoor valmistub esinema oma peadirigendi Kuno Arengu 70. sünnipäeval. 31. juulil toimuski kontsert maestro suure juubeli puhul. ESLi segakoor esines ka Viljandi Pauluse kirikus. Suvekooli lõppkontseredil juhatasid Kuno Areng ja Lilyan Kaiv.

**02.10.1999** Kuno Arengu 70. sünnipäeva kontsert Tallinnas Estonia Kontserdisaalis, kus esinesid tema juhitud kollektiivid, sealhulgas ka ESLi segakoor.

## 7. Uus sajand - rahvusvahelised esinemised (2000-2002)

### Norra ja koori 5. sünnipäev (2000)

**27.06.–02.07.2000** Norras III Põhja- ja Baltimaade koorifestival, Skienis.

**21.10.2000** ESLi segakoori 5. sünnipäeva kontsert Tartus TÜ aulas. Aja jooksul on koorijuhid vahetunud, pearaskust kannab nüüd ESLi segakoori juhatamisel Lilyan Kaiv ning teda abistab EMA lõpetanud Kaie Tanner.

Juubeliesinemisel oli ESLi segakoor laval 40-liikmelisena.

**25.11.2000** ESLi segakoori 5. sünnipäeva kontsert Tallinnas Mustpeade Maja saalis.

### Läti, VIII Tuljaku võit ja Wales (2001)

**12.–14.01.2001** ESLi segakoor Lätis, Daugapilsis koorifestivalil „Silver Bells" (II vaimuliku muusika festival), esitatakse C. Kreegi Reekviemi.

**17.–18.02.2001** ESLi segakoor osales taas Tartus „Tuljaku" võistulaulmisel A-grupis ning saavutas **I koha** (Lilyan Kaiv, Kaie Tanner).

**Žürii kommentaar:** „On tähelepanuväärne, et mittestatsionaarse kooriga väheste proovidega püütakse saavutada head tulemust. On püütud ühendada erinevaid generatsioone. Üldmulje väga positiivne. „Laulja" oli partituuritäpne, aga pärast kõiki esitusi ei mõjunud ta väga veenvalt. „Kiike kaema" oli väga vapralt tehtud. Tekkis küsimus, kas kooris pole natuke liiga erineva suutlikkusega lauljad. Tundub, et mõned hääled on ebakindlamad ja see kriibib lõpptulemust".

**07.04.2001** Juubelikontsert Tartus TÜ aulas. Seekord oli juubel ESLi segakoori algatajal Valli Ilvikul. Kontserdi algul laulis ESLi segakoor Lilyan Kaivu ja Valli Ilviku juhatusel.

**21.04.2001** osales ESLi segakoor Tallinnas toimunud koorifestivalil „Tallinn 2001".

**juuli 2001** ESLi segakoor Walesis, Langollenis, Eisteddfodil, segakooride kategoorias jäädi viiendaks.

### X Tuljak (2002)

**16.02.2002** Tartus 10. segakooride võistulaulmine Tartu Õpetajate seminaris ning loomulikult lauldi võistu ka „Tuljakut". ESLi segakoor tuli A grupis **II kohale** (Lilyan Kaiv, Kaie Tanner).

---

**NB! Siit alates ei ole ma enam kuris ESLi segakoori tegemistega. Küsida kas Kaie Tannerilt või Lilyan Kaivult.**

_Lugupidamisega Valli Ilvik_  

## 8. Epiloog

Lilyan Kaivu lahkumise järel pakuti peadirigendi rolli Ants Sootsile, kes nõustus sellega tingimusel, et koorihääled on tasakaalus. Seda ei suudetud siiski tagada ja ESLi segakoor lõpetas oma tegevuse lauljate (just meeslaulajte) vähesuse tõttu ... aastal.
